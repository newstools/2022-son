“JY KAN kan nie helderoordag meer winkel toe stap nie, dit is onveilig vir ons kinders.” So sê Naomi Abrahams (53), ’n Macassar-inwoner wat baie bekommerd is oor die bendegeweld in haar gemeenskap en die beweerde gebrek aan polisiediens by hulle. “Die kinders is onveilig wanneer hulle skool toe loop en ons moet nou met hulle stap om hul veiligheid te verseker,” vertel sy. Abrahams sê sy wil graag hê die polisie moet beter reageer. “As jy hulle skakel en vra om uit te kom, sê hulle daar is nie vêns nie. Hulle is nutteloos en ons wil weet wat die probleem is,” meen Abrahams. Haar buurman Willem Prinsloo (55) voel ook die polisie se diens aan die gemeenskap is swak. “Hier is al mense wat na my toe gekom het, nadat hulle by die polisie was, wat my vir hulp vra omdat die polisie nie vir hulle kan akkommodeer nie,” sê hy. Prinsloo sê dit is nie wat mense van die polisie verwag nie en dat hulle mense moet help. “Die ander goed wat hulle doen, is as mense ’n saak gaan maak, sê hulle vir die mense hulle moet die misdadigers soek. “Dít nadat hulle ingestem het om vir ons ’n diens te lewer. “As jy in daardie uniform staan, staan jy voor die land. “As jy nie jou diens kan lewer nie, glo ek nie jy is ’n polisieman nie,” sê Prinsloo. Hy sê verder die polisie is nooit sigbaar nie. “Volgens my moet hulle elke tien en twintig minute patrolleer, maar dit gebeur nie. “Ek was al hoeveel keer daar dan staan die waens daar. “Die polisie wat tans by Macassar is, is onbevoegd vir die gebied omdat hulle nie hul werk doen nie,” beweer hy. Prinsloo sê wanneer dit by bendes kom, kan die polisie hulle nie stop nie. “Hulle wil nie erken dat Macassar ’n rooi dorp is nie, maar elke naweek gaan daar mense in dié plek dood,” beweer Prinsloo. Keelvol Intussen het raadslid Peter Helfrich in ’n verklaring gesê vyf mense is in ’n kort tydperk van tien dae in Macassar doodgesteek. “Hierdie individue is almal in vyf afsonderlike voorvalle vermoor – tussen 8 Januarie 2022 en 17 Januarie 2022,” sê Helfrich. Hy sê bendegeweld en ernstige misdade in Macassar het buite beheer geraak. Inwoners sê hulle is keelvol vir die polisie aangesien, volgens hulle (inwoners), hulle (polisie) die inwoners treurig faal. “Inwoners kla ook dit is byna onmoontlik om ’n saak by die polisiestasie te open. “Beamptes weier eenvoudig om hul sake te vat. Bendes weet dit en funksioneer dus vrylik en sonder vrees,” sê Helfrich. Kol. Andrè Traut, ’n polisiewoordvoerder, sê lede van die publiek wat van mening is dat daar ’n gebrek aan dienslewering by Macassar-polisiestasie is, word aangemoedig om die polisiebestuur te nader om hul ontevredenheid aan te meld. Dít sodat hierdie klagtes ondersoek kan word. “Sodra hierdie ondersoek afgehandel is, sal hierdie kantoor in ’n baie beter posisie wees om bykomende kommentaar oor die aangeleentheid te gee,” sê hy. Traut sê verder weens ’n moratorium kan misdaadstatistieke nie bekend gemaak word nie, maar dit is noodsaaklik om te noem arrestasies is vir ál die onlangse moorde sedert 8 Januarie 2022 gemaak. “Die verdagtes wat tussen 18 en 44 jaar oud is, is almal steeds in aanhouding,” het hy bygevoeg.