’N MOTORFIETSRYER (22) is Woensdag in ’n botsing met ’n voertuig in Knysnaweg naby Lavalia in George in die Suid-Kaap dood. Sers. Chris Spies, polisiewoordvoerder sê Conville-polisielede is Woensdagaand omstreeks 23:25 na die toneel uitgestuur. “Beskikbare inligting dui daarop dat ’n Toyota Hilux-bakkie en ’n motorfiets gebots het. Die motorfietsryer het ernstige beserings opgedoen. Paramedici het hom op die toneel dood verklaar,” sê Spies. ’n Saak van strafbare manslag is geopen vir verdere ondersoek. Omstandighede rondom die voorval word ondersoek.