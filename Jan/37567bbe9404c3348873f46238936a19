ZANDILE Christmas Mafe, die beweerde parlement-brandstigter, se beplande borgtogaansoek is uitgestel. Die aansoek sou op 22 Januarie aangehoor word, maar is verskuif na 29 Januarie omdat Mafe positief getoets het vir Covid-19. Eric Ntabazalila, woordvoerder van die nasionale vervolgingsgesag, sÃª in 'n verklaring die staat, verdediging en waarnemende president van die streekshof het virtueel vergader oor die logistieke uitdagings. Alle partye het toe met die verdediging ingestem oor 'n uitstel omdat hulle nie met Mafe kan konsulteer totdat hy sy isolasie op 24 Januarie voltooi nie. Mafe is Woensdag uit die Psigiatriese Hospitaal Valkenberg ontslaan nadat sy verwysing daarheen in die hooggeregshof tersyde gestel is. Hy word nou in Pollsmoor aangehou. Intussen is daar veranderinge aan die klagstaat gemaak. Mafe staan nou tereg op klagte van huisbraak met die doel om terrorisme en brandstigting te pleeg, brandstigting, terrorisme en diefstal. Die nuwe klagstaat is reeds aan die verdediging oorhandig. Volgens Ntabazalila het adv. Mervyn Menigo, staatsaanklaer, 'n vars oog oor die dossier gegooi, verder met die ondersoekbeampte gekonsulteer en gevoel dat die klagte geherformuleer moet word.