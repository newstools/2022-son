’N GESIENE sakeman van Mitchells Plain het Donderdag op klagte van verkragting in die Goodwood-landdroshof verskyn. Die klag teen hom is die verkragting van ’n 13-jarige meisie van Elsiesrivier. ’n Groep omgekrapte inwoners het buite die hof betoog. Die betogers het geskreeu: “No peace without justice.” Dít terwyl die verdagte in die hof verskyn het. Die beweerde voorval het Saterdag by een van die goedkoop blyplekke gebeur waar kamers teen ’n uur-tarief of oornag-tarief uitverhuur word. Volgens ’n ingeligte bron het die verdagte die meisie Saterdag by hul huis in Elsiesrivier kom haal. Die bron sê: “Hy is bevriend met die meisie se pa. Hy het belowe hy gaan haar phone laat regmaak en haar daarna by haar oupa se huis aflaai. “Hy het eers met die meisie in sy motor rondgery en haar toe na die plek geneem waar hy haar glo verkrag het. “Die meisie het haar ma vertel en haar gaan wys waar hy die vieslike daad gepleeg het. “Hy is Dinsdag by sy huis gearresteer nadat daar ’n saak teen hom gemaak is.” Salome Pienaar, ’n gemeenskapswerker, sê: “Ons kinders kan mos nie bang-bang deur die lewe gaan nie. “Hy is ’n gesiene en ge­respekteerde man in die gemeenskap.” Die raadslid in Elsiesrivier, Claudine Coleridge, sê: “Ons moet hulle name en shame. ’n Jong kind is haar waardigheid ontneem. “Ons as vroue se wense moet gerespekteer word. “Ons kan nie slagoffers van uitgelate mans se lus word nie.” Morris Saman (59) van die Cape Coloured Congress sê: “Ons moet opstaan teen geslagsgeweld en moeders moet hulle seuns leer om vroue te respekteer. “Ons moet die manier waarop ons in die Kaapse Vlakte leef, verander. “Daar moenie bail vir die verdagte wees nie. Die slagoffer is nog ’n blote kind. “Ons is gatvol vir die mishandeling van weerlose vroue en kinders. Genoeg is genoeg.” Nog ’n betoger, Joseph Jacobs (21), het buite die hof uitgevaar: “Mans wat vroue verkrag, is siek. Mans wat jong kinders verkrag, hoort nie in ons samelewing nie. “Daar gaan nie vrede in die harte van ons mense of die gemeenskap wees as geregtigheid nie gaan geskied nie. “As die regstelsel dit nie doen nie, sal ons dit doen. “Die regstelsel werk teen ons mense en die jeug. Ons is moeg vir geslagsgeweld.” Die verdagte bly in aanhouding en sal weer op 2 Februarie in die hof verskyn.