RYAN Giggs, die voormalige Manchester United-speler, se hofsaak nadat hy glo sy ex-girlfriend getimmer het, is tot 8 Augustus uitgestel. Die BBC berig die saak teen Giggs word vir tot dan uitgestel omdat die hofrol vol is. Giggs word aangekla van wangedrag en die aanranding van sy ex, Kate Greyville, en haar suster. Dié hofsaak in die Manchester Crown Court was veronderstel om op 24 Januarie te begin. Giggs (48) het onskuldig gepleit op alle aanklagtes en is steeds uit op borgtog. “Ongelukkig het dit noodsaaklik geword om die saak van die hofrol te haal,” het Regter Hilary Manley luidens die BBC gesê. “Die rede hiervoor is omdat daar nie ’n hof beskikbaar is nie. “Daar is ’n groot agterstand in hofsake, wat ook vererger is deur die pandemie en die belangrikheid van social distancing, ’n daaglikse realiteit van die kriminele hof.” Kopstamp Giggs is in November 2020 gearresteer. Greyville beweer hy het haar aspris met die kop in die gesig geslaan. Dit het die Wallieser sy job as coach van sy land se nasionale span gekos. Hy is ook lanklaas in die openbaar gesien en tree ook nie meer op as kenner vir die Engelse Premierliga se sokkerkanaal of ander TV-netwerke nie. Giggs het 963 keer in 23 jaar vir Manchester United gespeel - ’n klubrekord. Hy het 13 keer die Premierliga gewen en spog ook met twee Uefa Champions League titles.