NÁ JARE se harde studie en toewyding moet enige mediese dokter, voordat hy of sy kan praktiseer, ’n belofte aflê. Kortweg is die belofte dat ’n sieke na die praktisyn se beste vermoë behandel sal word en dat die pasiënt se privaatheid en waardigheid beskerm sal word. Dis juis aan dié mooi belofte waaraan twee dokters van Mitchells Plain in hul dade gestalte gee. Dokters Wade Palmer (30) en Savanah Smith (29) het begin met ’n laekoste- professionele gesondheidskliniek – ’n eerste vir die Plain. Palmer vertel Innohealth Clinic het in Oktober 2021 sy deure oopgemaak en binne slegs een maand 280 pasiënte gespreek. Albei die dokters het voorheen in distrikshospitale gewerk voordat hulle dié kliniek geopen het. “In 2020 het ek in die Noordwes-provinsie gewerk en my passie vir laekoste-gesondheidsorg het gegroei. “Ek het die behoefte daaraan besef toe ek teruggekom het Kaap toe en in Mitchells Plain begin werk het. “Die impak van Covid-19 op die gesondheidsorgstelsel en mense se welstand het nie by my verbygegaan nie. Ons het toe besluit dat Mitchells Plain die gemeenskap sal wees waar ons die eerste kliniek sal stig. “Die populasie en die behoefte aan laekoste-gesondheidsorg verstaan ons en besef dis waar ons moet wees met laekoste-gesondheidsorg,” sê Palmer. Smith voeg by: “Daar is baie algemene praktisyns of privaat gesondheidsorgfasiliteite wat ’n arm en been kos net om mediese behandeling te kry, maar dis nie ons doel nie. “Ons wil pasiënte goeie en bekostigbare gesondheidsorg bied,” sê sy. Smith meen dis die verskil tussen privaat- en staats- mediese sorg. “Ons bedoel ons pasiënte kan nie heeldag in die hospitaal sit en wag om mediese behandeling te ontvang nie. Dis onregverdig,” sê sy. Palmer noem hulle het dieselfde behoeftes in gemeenskappe soos Wood­stock, Athlone, Delft, die Paarl en Du Noon gesien. Die twee jong dokters sal graag later verpleegsters wil kry om senior burgers by saamkomplekke soos kerke te gaan versorg. Dit sal dan ook die druk op klinieke kan verminder. Palmer sê hulle is opgewonde oor hulle toekoms. Hy sê: “Elke kliniek wat ons gaan stig, sal deur ’n jong dokter van kleur besit word, want historically vind ons dokters het nie die geleentheid om in die openbare sektor in te gaan nie. “Die dokters sit dan sonder werk of werk vir ’n ander dokter en kry nooit die geleentheid om hul eie praktyk te besit nie. “Op hierdie manier skep hulle waarde vir hulself en laat ’n legacy agter, omdat ons as jong dokters van kleur spesifiek nie daardie geleentheid kry nie. Ons is tipies die eerste dokters in ons gesinne,” sê Palmer.