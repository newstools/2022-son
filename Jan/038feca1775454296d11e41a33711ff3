VERSKEIE misdaadoperasies het die naweek regoor die Wes-Kaap plaasgevind. Volgens kol. Andrè Traut, polisiewoordvoerder, het die provinsiale extortion-eenheid Sondagaand twee verdagtes van onderskeidelik 22 en 25 jaar oud vir ’n skietvoorval in Belhar gearresteer. Traut sê: “Die voorval het in Bataviaweg plaasgevind en drie ongelisensieerde vuurwapens en ammunisie is gekonfiskeer. ’n Polisiehelikopter het die cops ingelig van die verdagtes wat van die moordtoneel gevlug het waar ’n 24-jarige man doodgeskiet en ’n 29-jarige man gewond is. “Die moord is bendeverwant en die verdagtes staar klagtes van moord, poging tot moord en die besit van onwettige vuurwapens en ammunisie in die gesig.” In nog ’n voorval Sondag in Belhar het ’n raid by ’n huis in Hornstraat tot die arrestasie van ’n vrou gelei vir die besit van 2 000 Mandrax-pille. Die verdagtes sal vandag in die Blue Downs-landdroshof verskyn. Die provinsiale extortion-eenheid het ook Sondagoggend by ’n tavern in Groenpunt, Khayelitsha, ’n onwettige vuurwapen gekonfiskeer. Die 26-jarige verdagte is gearresteer en sal vandag in die Khayelitsha-landdroshof verskyn. In Kleinvlei het die anti-bende-eenheid ook verlede week in Spandaustraat ’n 28-jarige man vir die besit van onwettige vuurwapen en die besit van dwelms gearresteer. Traut sê: “Die Wes-Kaap se speurders het die afgelope week 534 verdagtes tydens Operasie Vutha Hawe vir verskeie ernstige misdade gearresteer.”