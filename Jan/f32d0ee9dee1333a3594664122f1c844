DIE veroordeelde kindermoordenaar Melvin Volkwyn se aansoek om vir verlof tot appèl teen sy skuldigbevinding is Donderdag van die hand gewys. Waarnemende regter Nolundi Nyati het in 'n uitspraak van bladsye haar besluit bekendgemaak. Nyati het Volkwyn in September tot 20 jaar tronkstraf gevonnis vir die moord op baba Orderick Lucas in Maart 2019. Dié 22 maande oue baba was agt dae vermis voordat sy liggaam in ’n drein in Eersterivier gevind is, nie ver van sy ouma se huis nie. Volkwyn is laas met Orderick gesien. Sy regsverteenwoordiger, adv. Susanna Kuun, het in Desember Volkwyn se aansoek om verlof tot appèl teen sy skuldigbevinding aan moord aangevoer. Kuun het toe genoem dat die aansoek op verskeie gronde gebasseer is. Sy het onder meer genoem dat die hof verkeerd opgetree het deur te bevind dat uit die bewese feite en op grond van die getuienis die enigste redelike afleiding wat gemaak kan word, is dat Volkwyn die kind vermoor het. Son het destyds berig dat sy ook aangevoer het die staat moes bewys dat Orderick vermoor is. “Daar was geen fokus op toevallige dood en moontlike natuurlike oorsake of ’n toksikologie-verslag nie," het Kuun gesê. “Dit laat die moontlikheid daar dat Orderick 'n toevallige dood kon gesterf het.” Sy het ook genoem dat 'n ander hof tot 'n ander bevinding sou kom en daarom moet verlof tot appèl toegestaan word. Nyati sê in haar uitspraak: "Die hof het die samelopende effek van al die getuienis wat voor hom aangebied is, en moontlike afleidings oorweeg. "Die aansoeker is korrek om te sê dat daar nie direkte bewyse is dat die aansoeker Orderick vermoor het nie. Maar die omstandigheidsbewyse en indirekte bewyse is oorweldigend. "Omstandigheidsgetuienis is ook oortuigend. Gegewe die afleiding wat uit die getuienis gemaak kan word, wat ooreenstem met al die feite wat bewys is, is dit die mees aanvaarbare afleiding."