DIE Nieu-Seelandse superster Sonny Bill Williams het onthul sy twee seuns, Zaid en Essa, sal verkies om eendag vir die Springbokke in plaas van die All Blacks te speel. Die voormalige All Black-senter, wat in sy rugbyloopbaan bekend was vir sy besonderse vermoë om die bal in kontak te offload, het aan ruck.co.uk erken sy seuns is gretig om die Groen-en-Goud-trui aan te trek, sou hulle eendag in sy voetspore volg. Die 36-jarige voormalige professionele rugbyliga en rugbyunie-speler – wat ook ’n Nieu-Seelandse swaargewigbokser is – is in 2013 met ’n Suid-Afrikaanse vrou, Alana Raffie, getroud. Benewens sy twee seuns, het Williams ook twee dogters, Iman en Aisha. “Kaapstad is my tweede tuiste,” het Williams gesê. “Miskien speel my twee seuns dalk eendag in groen en goud. “Hulle het vir my gesê dit is wat hulle graag wil hê. “Hulle is mal oor die Springbokke.” Williams het in sy outobiografie, You Can’t Stop The Sun From Shining, erken hy was ’n vrouejagter in sy jonger dae. Hy onthul ook in sy boek hy ’n slaaf van sy luste en begeertes was voordat hy tot Islam bekeer het. Dit het hom gehelp om sy lewe om te draai. Williams het Alana Raffie ontmoet by ’n kleinhandelwinkel waar sy in 2013 in Kaapstad gewerk het. Sy was aanvanklik huiwerig om die rugbyster haar telefoonnommer te gee. ’n Paar weke later het die paartjie op ’n afspraak gegaan, vergesel deur haar niggie en niggie se man. Vier weke later is hulle getroud. Williams het in Maart 2021 uit alle vorme van rugby getree. Hy het 12 verskynings vir die Kiwi’s in ’n roemryke loopbaan van 10 jaar in rugbyliga gemaak voordat hy na rugbyunie oorgeskakel het. Hy het in 58 toetse vir die All Blacks uitgedraf en het ook twee World Cup-medaljes in sy vertoonkas.