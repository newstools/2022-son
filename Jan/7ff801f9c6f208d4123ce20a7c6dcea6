DIE Kaap gaan weer kleurvol en jolig wees wanneer die Cape Town Carnival vanjaar op 19 Maart terugkeer. Die Stad Kaapstad se burgemeester, Geordin Hill-Lewis, sê dit is bemoedigend om te sien dat sulke gebeure terugkeer. “Dit is ontsaglik opwindend om te sien hoe die Cape Town Carnival buite die klassieke karnaval-formaat kon werk en werklike veerkrag toon en voortgaan om mense bymekaar te bring ter viering van Kaapstad,” het hy gesê. Pleks van die groot flambojante floats en groot skares wat in die strate paradeer, gaan vyf karnaval-sentrums vyf opeenvolgende vertonings aanbied wat die stad se diversiteit vier. Feesgangers sal vertonings en optredes van 30 minute geniet terwyl hulle Kaapstad se strate, restaurante en galerye verken. Hierdie is nie die enigste groot geleentheid in Kaapstad wat terugkeer nie. Die gewilde glansryke perdewedren, die Cape Town Met, maak ook aan die einde van Januarie sy terugkeer.