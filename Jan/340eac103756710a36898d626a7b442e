NÁ ’N afwesigheid van twee jaar gaan die gewilde Bay to Bay 30 km-wedloop uiteindelik weer plaasvind. Byna 2 000 langasems gaan Sondag aantree vir die wedloop wat oor die skouspelagtige roete van Kampsbaai tot Houtbaai en terug gehol word. Die wedloop, wat deur die Top Form-atletiekklub aangebied word, is in 2020 ongelukkig weens stormsterk wind gekanselleer. Laas jaar het die wedloop weens die Covid-19-pandemie weer nie plaasgevind nie. Volgens die organiseerder van die wedloop, Russell Mehl, is alles tans op koers vir die wedloop. “Ja, gelukkig het alles tot dusver volgens plan verloop. Ons moes vanjaar ekstra voorsorgmaatreëls weens die Covid-pandemie tref. Al die deelnemers moet seker maak hulle vul al die nodige vorms in,” het Mehl gister gesê. Die wedloop gaan om 05:30 begin met atlete wat volgens Covid-regulasies in groepe gaan wegspring. Atlete in groep A sal eerste begin. Deelnemers in die laaste groep sal na verwagting nie later as 05:45 vertrek nie. Die afsnytyd vir die wedloop is vier uur. Al word langasems aangemoedig om hulle eie water te dra, sal daar drie water -en koeldrank-stasies op die roete wees – by 7 km, 15 km en 22 km. Nommers Inskrywings vir die wedloop het reeds gesluit. Deelnemers kan hulle nommers van vandag by registrasie van 14:00 tot 17:00 en môre van 10:00 tot 14:00 by Sportman’s Warehouse in Rondebosch of Tygervallei afhaal. Beperkte parkeerplek gaan by Maidens Cove beskikbaar wees. Die Kampsbaai-sokkerklub in Argyleweg is ook bespreek vir parkeerplek met sekuriteit. Daar is ook parkeerplek langs Victoriaweg. Geen prysuitdeling gaan op die dag gehou word nie. Die prysgeld sal elektronies uitbetaal word. Die uitslae en wenners van die verskillende kategorie sal op die WPA-webwerf gepubliseer word.