HY WIL nooit stilstaan nie. Lyle October van Matroosfontein sê dít is sy vrees in die lewe. “Om niks te doen nie. As akteur wil ek seker maak ek is altyd besig. “My motivering in die lewe is dat ek stories het wat mense moet hoor en dat ek dit so outentiek moontlik moet vertel, en my alles moet gee om uit te staan bo die persoon langs my.” Die 22-jarige maak in Junie by Artscape, die einste plek waar ons buite in die son sit en gesels, sy debuut. Grapjas Hy beskryf homself as iemand wat altyd gelukkig is en sê met ’n smile hy hou van jokes. “Ek is nou nie ’n grapjas nie, maar ek neig om die humor in dinge te sien.” Lyle het ’n ouer broer en jonger suster. Met ’n stoutseun- lag voeg hy by dat hy van gaming en sokker hou. “Al is my favour­ite span nie die beste nie.” Die toneelspeel-gogga het gebyt toe een van sy vriende hom aanmoedig om in gr. 11 vir ’n skool-play ’n oudisie te doen. Hulle albei het toe gegaan en het ook ’n rol gekry. “Dit is daar op die planke dat ek geweet het dit is wat ek wil doen. Toe die adrenalien my begin motiveer om acting ’n loopbaan te maak.” Lyle noem hy het ’n baie goeie ondersteuningsnetwerk in sy familie en vriende. “My ma is baie ondersteunend. My pa is maar 50/50, hy ondersteun my, maar sal ook nou en dan vir my nog sê of vra om IT te study.” Toneelspeel is egter waar sy liefde lê en as hy enige rol kon kies, sou dit wees om ’n Marvel superhero te wees. “Maar ’n Suid-Afrikaanse Marvel superhero, en dis seker maar net die goal om in ’n Marvel movie te wees,” voeg hy by met ’n onskuldige kyk in sy oë. Daar is geen bestaande TV-rol wat hy sal wil vertolk nie. Omdat soos hy dit verduidelik hy in ’n nuwe rol wil instap en dit sy eie maak sodat die kyker sy karakter onthou. ’n Rol waarin hy nou stap, is dié van Sherwyn, ’n 18-jarige tiener uit ’n middelklas-familie. Die intelligente introvert is pas uit universiteit en nuuskierig oor veral wetenskap. Sy oupa wat onlangs oorlede is, was sy enigste, beste vriend en nou voel Sherwyn alleen. Hy vrees ook mislukking. Hy is veral bang om sy ma teleur te stel. GBV-gesprek Lyle, wat die hoofrol in Vloeibare Moed vertolk, erken dat hy nes sy karakter ook ’n bietjie nuuskierig en ’n bietjie van ’n introvert is. Oor die storie sê hy: “Met GBV wat ’n pandemie is, is die storie belangrik. Deur die produksie hou ons die GBV-gesprek aan die gang en laat skyn die lig op dié onderwerp.” Lyle is die groentjie onder sy mede-akteurs Marunzo Thomas, Jaydon Williams en Joshua Vraagom — wat almal al verhoog- en TV-ervaring het. “Dit is lekker om met die ander aan die play te werk. Ek leer baie by hulle, en ons is net ’n lekker span wat werk aan Vloeibare Moed,” vertel Lyle. Hy verduidelik dat hy graag sal wil hê mense moet aan die einde van die produksie uitloop met die storie en ’n boodskap wat tot hulle spreek. Lyle se boodskap aan die jeug is om aan te hou hard werk. “Weet jy is nader daaraan om jou droom te bereik as wat jy dink.”