DIT was omtrént ’n hartseerstorie op ’n koue Saterdagmiddag in Darling toe die tuisspan vasgeval het. Die dorp se rugbyhelde het hulle Swartland-streek se Groot Uitdaagbeker-wedstryd van die Boland met 16-20 teen Wesbank verloor nadat hulle rustyd 16-10 voorgeloop het. Neil Papier, die tuisspan se afrigter, stem saam dat die besoekers se drie kort voor rustyd die keerpunt in dié stryd was. ’n Teleurgestelde Papier het aan Son gesê: “Ek het gehoop ons staan nie ’n drie voor rustyd af nie. Wraggies, toe gebeur dit. “Ek glo dit was die keerpunt en dit het Wesbank reuse-selfvertroue gegee. Maar ons sal maar nou in die tweede ronde die saak moet regstel.” Geslaag Die tuisspan het reeds in die 22ste minuut ná ’n skitterende beweging met 7-0 voorgeloop toe die regtervleuel, Jadin Lewis, gaan druk het. Darling se kaptein en kingpin, Earl Lewis, was in die kol met die doelskop. Hy het daarna ook met drie agtereenvolgende strafskoppe geslaag, wat sy span met 16-3 laat voorloop het. Die wenpunte van die besoekers van Malmesbury is in die tweede helfte deur die senter Leoneal Pietersen aangeteken. Pietersen het ’n drie gedruk en ’n doelskop en strafskop oorgeklits. Die eerste helfte was egter ’n wipplank-affêre met albei spanne wat in die nat toestande heen en weer geskop het. Gevolglik was daar net nie vloei in die spel nie met skrums en lynstane wat oorheers het. Dit was juis van ’n lynstaan dat Wesbank se agsteman, Charles Gerber, die bal vasgevat en die een ná die ander verdediger weggevee en onder die pale gaan druk het. Terwyl Wesbank sy onoorwonne rekord voortsit, is dit Darling se tweede nederlaag dié seisoen. WESKUS WITSENTRAAL OVERBERG BREË-LANGEBERG SWARTLAND NOORDWESTE