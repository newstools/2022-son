'N TIENERSEUN is Dinsdagaand in Manenberg deur 'n dwaalkoeël in die kop getref. Die 16-jarige Ayamn Moos was besig om hare te skeer toe die koeël hom getref het. Die voorval het omstreeks 23:00 by 'n huis in Tugellastraat plaasgevind. Volgens 'n polisiewoordvoerder, kol. Andrè Traut, het die koeël deur die kombuisvenster by die betrokke woning gegaan en die seun in die kop getref. "Hy is na die hospitaal geneem en is in 'n ernstige toestand." Intussen is twee mans Dinsdagaand tydens nog 'n skietvoorval in Manenberg in 'n drive-by skietery gewond. Die voorval het omstreeks 18:50 in Pecos Walk gebeur, waar die twee in 'n motor gesit het. Die 29- en- 42-jarige mans is na bewering deur drie onbekende mans genader. Son verneem daar is op die twee toe begin skiet. Die twee gewonde mans is met 'n private voertuig na die hospitaal geneem. Niemand is nog vir die skietvoorvalle gearresteer nie.  