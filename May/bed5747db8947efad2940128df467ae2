NOU ja, daar is dit, Roses United is onkeerbaar – in die Witsentraal-streek van die Boland ten minste. Vra maar vir Newtons wat Saterdag die groen gras van Boland Park omtrent moes ruik toe die Dorings van Wellington hulle oorrompel het. Roses het die Groot Uitdaagbeker-wedstryd van die Boland met 54-7 gewen en daarmee ’n duidelike boodskap uitgestuur – dat hy business mean. Die span van Brendon April (afrigter) het agt drieë gedruk nadat hulle rustyd met net 12-7 voorgeloop het. ’n Feestelike atmosfeer het in die stadion geheers waar die game eers ná 18:00 begin het. Ofskoon die rustyd-telling die indruk geskep het dat sake baie gelyk sou verloop, was dit egter net ’n kwessie van tyd totdat die damwal sou breek. Jacquin Ruthford, Oshlin Lewis, John Jantjies, Xavier Mitchell (2), Johnwin Lewis (2) en Kennedy Rorwana, het in die drieë-fees gedeel. Damian Engledoe was in die kol met sewe doelskoppe. Champions Roses se volgende wedstryd teen Hillcrest kan moontlik op die opgegradeerde Pelikaan-park in Wellington gespeel word. Die stryd teen Newtons is voorafgegaan deur ’n heen-en-weer storie van waar dit sou plaasvind. Intussen het die champions, Saldanha, ook sy stem dik gemaak met ’n wegholsege van 50-13 oor Velddrif. In Robertson het die span van Town ook laat weet dat hy vanjaar in die mix is om die uitspeelronde te haal. Robertson Town het Saterdag in ’n skittersege van 56-15 oor Touwpark geseëvier. Weskus Saldanha 50, Velddrif 13; 
Vredenburg 13, St. Helena 15; Langebaan 27, Paternoster 27; Mamre 23, 
Young Hearts 28; Piketberg 32, Hopefield 19. Witsentraal Hamlet
 47, Tulbagh 3; Roses United 54, Newtons 7; Bella Vista 31, Hillcrest 
27; Temperance 37, Evergreens 14; Ceres 22, Delicious 27. Overberg Hawston
 66, Atlantics 22; Caledon 31, Grabouw 23; Safcol 36, Genadendal 14; 
Rangers Bredasdorp 40, Black Leaves 20; Kleinmond 27, Botrivier 13. Breë Langeberg Villagers
 Worcester 14, Protea 13; Robertson Town 56, Touwpark 15; Young 
Hamiltons 13, Rangers Robertson 20; Ashton 25, Swellendam 6; Mcgregor 
18, Montagu Klub 26. Swartland Abbotsdale 20, Porterville 
19; Darling 20, Good Hopes 11; Wesbank 18, Never Despair 18; 
Moorreesburg 47, Villagers Witterwater 18; Saron 26, Koringberg 23. Noordweste Delicious 40, Excelsior 27; Majestics 21, Eagles 33; Marines 30, Citrusdal 45.