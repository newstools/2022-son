'N MAN van die Vrystaat wat jare gelede uit die polisie bedank het, is Dinsdag deur die Valke gearresteer nadat hy voorgegee het om 'n polisiebrigadier te wees. Die polisie se ondersoek het bevind die 52-jarige man het reeds in 1993 as polisiebeampte bedank. Hulle het egter op 11 Mei vanjaar inligting ontvang oor die verdagte wat beweer hy is 'n brigadier in die Valke se eenheid teen ernstige korrupsie. Hy het na bewering op bedrieglike wyse gebruik gemaak van die honde-eenheid om die perseel te deursoek van een van die mense wat inligting aan die polisie verskaf het. Die eienaar het egter aangedring op 'n lasbrief, wat die kamma-cop nie kon verskaf nie. Kapt. Christopher Singo, polisiewoordvoerder, sê tydens die 52-jarige man se arrestasie is daar op 10 vuurwapens en 'n ou polisieuniform beslag gelê. Die verdagte het Woensdagoggend in die Bloemfontein-landdroshof verskyn.