DIE kleurryke geskiedenis van Worcester en sy unsung heroes wat oor die jare opgelewer is, is vervat in ’n splinternuwe sagteband-boek, Worcester 200 Jaar: Die Ongeskrewe Geskiedenis. Dié meesterstuk is saamgestel deur Charles Beukes, ’n gewese dosent aan die Minnie Hofmeyr College in Worcester. Die boek sou egter nie die lig gesien het sonder die bydraes deur bekendes soos dr. Diana Ferrus, Alver Uys, wyle Hennie Issel, Floris Brown, Juan Kariem, wyle Kathleen Kariem, wyle Cecil Esau, Kulsum Jeftha, Anver Sedan, Aubrey Springveldt en dr. Brian Wilson nie. Beukes sê danksy die bereidwilligheid van individue in die gemeenskap wat bereid was om hulle ervarings te deel, kon hy dié ervarings publiseer. Kwessies wat in die boek aangeraak word, is onder meer die stigting van Worcester, die onderwysbedeling, kuns en kultuur, die politieke bevrydingstryd, die huishuurkrisis, welsyn, maatskaplike werk en sport. Volgens Beukes het die boek deels sy ontstaan gehad toe die plaaslike gemeenskapskoerant besluit het om ’n bylaag oor die geskiedenis van die dorp uit te gee. Beukes en Uys is toe genader vir insette. Volgens Beukes het Uys sportbydraes gelewer. Hy sê hy het drie temas gekies waaroor hy wou skryf – welsyn, kuns en kultuur, en politiek. “’n Mens hoor gedurig ons geskiedenis is nie neergeskryf nie, ons mense word nie erken nie.” Posgevat Hy sê dit was toe dat die idee van ’n boek by hom posgevat het. Volgens hom kon hy nie werklik iets vind oor die bruin en swart gemeenskap in Worcester wat gedokumenteer is nie. Volgens Beukes het hy die blad in die stil tyd van lockdown begin om mense kans te gee om onder meer te dink waar hulle vandaan kom en oor belangrike figure in die gemeenskap. Dis juis omdat daar baie min opgeteken is. Volgens hom het hy hierna sy medeskrywers genader en hulle gebrief dat daar vir die boek nie net op die insette in die bylaag staatgemaak gaan word nie. Hy het hulle toe versoek om self navorsing te begin doen en omvattender te skryf. “Mense moet weet daar is ook rolmodelle in ons eie gemeenskappe. “In ons eie gemeenskappe is ook legendes wat ’n verskil gemaak het.”