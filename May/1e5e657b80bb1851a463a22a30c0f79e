DIE Bull-slot Sintu Manjezi gaan van volgende seisoen vir die Skotse klub Glasgow Warriors rugby speel. Glasgow het sy nuwe sign­ing Woensdag bevestig. Manjezi het in 2020 vanaf die Cheetahs by die Bulls aangesluit, waar hy onder meer die Curriebeker se Premierliga met dié span van Tshwane gewen het. ’n Kniebesering het egter Manjezi se kanse om meer wedstryde vir die Bulls te speel, kortgeknip. In sy afwesigheid as ’n eerste keuse het Ruan Nortjé sy plek in die Bulls se vaste vyf gevestig. Warriors Manjezi kry basies nou ’n groot geleentheid om nuwe lewe in sy rugbyloopbaan te blaas deur vir die Warriors te sign. Manjezi het gesê: “Ek sien daarna uit om vir Glasgow te speel. Die kans om vir ’n nuwe klub buite Suid-Afrika te speel, is een wat ek nie kon weier nie.” Dié kranige slot sien ook daarna uit om saam met ander Suid-Afrikaners soos Kyle Steyn en Oli Kebble te speel. Kebble speel deesdae ook internasionale rugby vir Skotland. Ambisies “Ek het al voorheen in ’n span saam met Kyle Steyn gespeel en hy het met groot agting van die klub se kultuur met my gesels, sowel as die harde werk wat die spelers insit en wat hulle ambisies is,” het Manjezi verder gesê. “Ek dink my skills komplementeer die tipe spel wat Glasgow wil speel. “Ek kan nie wag om in Glasgow te kom en die harde werk in te sit nie om seker te maak ek verdien om die trui te dra.”