“EK SAL nooit daai man se gesig vergeet nie.” Só het Allison Karels, wat Woensdag die derde staatsgetuie in die Tazne van Wyk-moordverhoor geword het, getuig. Karels is die vrou wat ’n passasier was in die kar wat vir Tazne en haar vermeende moordenaar, Moehydien Pangaker, op 7 Februarie 2020 in Worcester ’n lift gegee het. Karels en haar vriend Trevor Noble het vir die twee ’n lift gegee nadat sy hulle langs die pad in Worcester gesien het. Video Pangaker word daarvan aangekla dat hy die agt-jarige meisie van Elsiesrivier ontvoer, verkrag en toe vermoor het. Hy het Woensdag onskuldig gepleit op al 27 klagte teen hom. Tazne se ouers, Terence Manuel en Carmen van Wyk, het voordat Karels die getuiebank ingeneem het, getuig oor die dag toe hulle dogter vermis geraak het. Manuel het getuig dat hy Pangaker nie geken het nie, maar net gesien oor hy oorkant die pad by ’n buurman gebly het. Hy het getuig voor 7 Februarie 2020 was Pangaker by sy huis waar hy met sy oom, die oom se dogter en nog ’n vrou met drie kinders gesit en drink het. “Hy was daar met my uncle gewees. Dit was so ’n week voor die gebeurtenis,” het Manuel getuig. Manuel het verder getuig dat Tazne daardie dag toe Pangaker by sy huis met sy oom gedrink het, geen kommunikasie tussen die twee gesien het nie. Voordat die staat Manuel se getuienis beëindig het, is daar videobeeldmateriaal aan hom gespeel. Die video wys ’n man wat uit die passasiersitplek van ’n motor klim en later in die video wys dit ’n vrou en ’n klein kind wat aangestap kom na ’n kar toe. Manuel het die figuur langs die passasiersdeur uitgewys as Pangaker en gesê die klein kind lyk soos ’n meisietjie. In nog ’n video wat aan Manuel gewys is in die hof, stap ’n man en ’n klein kind volgens die hof na die rigting van die hoofweg in Worcester. Die man en kind kom uit gestap by ’n petrolstasie, nie ver van waar Tazne se liggaam later gevind is nie. “Dis my dogter. Ek kan sien op die manier wat sy loop,” het die pa getuig. Intussen het Karels gesê dat sy en Trevor van die langbome in Worcester waar hulle gekuier het, huis toe gery het. Op pad het sy Pangaker en Tazne langs die pad sien loop. “Hulle het op die sypaadjie gestap en soos ons ry, vra ek nog: ‘Kry die meisie nie koud nie?’ Ek het toe dik gehou dat ons hulle ’n lift moet gee,” getuig sy. Karels sê Trevor het omgedraai en sy het deur die venster vir hulle gevra waarheen hulle op pad is. Pangaker het gesê hulle is op pad Beaufort-Wes toe na Tazne se ma. “Hulle het toe ingeklim en ons het gery,” sê sy. Sy vertel dat Tazne baie vriendelik was met haar. Gestop “Sy het met my gepraat soos iemand wat my al jare ken — nie skaam nie,” getuig Karels. Karels sê sy het ’n nood gehad en hulle het by ’n petrolstasie gestop. “Ek het eers gehardloop na die trokke wat daar gestaan het om vir die drywers te vra of hulle nie vir hulle ’n lift kan gee tot op Beaufort-Wes nie, maar die een het gesê hy kan nie omdat daar kameras in die trok is. Die meisie was saam met my daai tyd,” getuig sy. Karels sê sy het toe vir haar vriend Trevor gevra of Tazne en Pangaker nie by hulle kan oorslaap nie omdat dit laat is en die meisie lyk of sy koud kry. “Die man het toe gesê hulle gaan nie oorslaap nie en hy is haastig.” Sy sê hulle het toe hulle goed gevat en uit die kar geklim en in die rigting van De Doorns gegaan. “Ek het hulle nooit weer gesien nie,” getuig sy. Karels het bevestig dat die man in die beskuldigdebank die man is vir wie hulle ’n lift gegee het. “Daai oë, is daai oë wat my sê dis hy,” het sy getuig. Die saak duur voort.