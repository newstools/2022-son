DIT is doele wat wedstryde wen – en nie die hoeveelheid balbesit wat die span geniet nie. Dít was Saterdag weer die dure les wat die Premierliga-kampioen, Mamelodi Sundowns, geleer het in sy stryd teen Stellenbosch FC. Die Wes-Kaapse span het verras deur Sundowns met 3-0 te klop. Dit was die PSL-kampioen se laaste tuiswedstryd van die seisoen in die Tuks-stadion, maar daar was nie veel vir die tuisskare om oor opgewonde te raak nie.Twee doele deur Ashley du Preez en nog een deur Jayden Adams het Sundowns se party behoorlik bederf. Stellies het hulle uitstekend van hul taak gekwyt, veral met Sundowns wat die meeste balbesit geniet het. Steve Barker (coach) se Stellies-span was goed georganiseerd en gedissiplineerd en het verdien om dié stryd te wen.