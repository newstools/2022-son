HOERA aan Renaldo Schwarp, die bekroonde uitsaaier, aanbieder en digitale strateeg. Renaldo het ’n halfmiljoen views in minder as ses maande met sy program, Kassie-Kuiers, oortref. Dié reeks het sy debuut in November 2021 gemaak en is ’n interaktiewe vermaaklikheid-extravaganza wat kykNET se gewildste sterre in die kollig plaas. Renaldo lewer nie net die jongste scoops en TV-nuus nie, maar hy bring kykers ook nader aan hul gunsteling-sterre deur hulle brandende vrae te vra. Hierdie digitale eksklusiewe reeks saai weekliks uit op die kanaal se digitale platforms. Die program is ook op alle groot podcast-platforms beskikbaar. Renaldo vertel hierdie mylpaal het alle verwagtinge oortref. “Toe ons produksie hiervoor begin het, sou ek nooit kon dink die getalle sou teen hierdie tempo groei nie. “Die halfmiljoenkerf, wat in minder as ses maande bereik is, is mind-blowing en maak my werklik opgewonde oor wat ons met digitale produkte in die uitsaairuimte kan bereik.” Dit is ook beskikbaar as ’n podcast en kan op Apple Podcasts afgelaai word.