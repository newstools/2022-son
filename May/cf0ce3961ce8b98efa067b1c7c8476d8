DIT is weer silly season in die Kaapse sokker-kringe wanneer lojaliteit by die venster uitgesmyt en die soek na groener weivelde die besprekingspunt word. Kyk nou net na Zolani Ntanga, grootbaas van Paarl United, wat dié klub op die open market geplaas het en nou vir die beste offer wag. Paarl United het in Safa Cape Winelands se Derde Liga meegeding en derde op die punteleer in Groep A geëindig. Ntanga verkoop nou dié span omdat hy nie meer die koste kan dra nie. “Ek bly in die Kaap en moet elke tweede dag na die Paarl reis. Dit het ook moeilik geword om die spelers bymekaar te hou omdat hulle van verskillende dorpe in die streek kom. Waarde “Ek sal nou êrens in die Kaap kyk waar ek betrokke kan raak, want sokker is in my bloed. Ek stap nie weg van die sport nie, maar soek eerder ’n ander geleentheid om by betrokke te kan raak.” Dit blyk dat Ntanga nie lank sal wag vir aanbiedinge nie. Dié tyd van die jaar is daar talle instansies en individue met sakke vol geld wat toustaan. Verlede seisoen het spanne soos Langebaan en Cape Town Hotspurs ook franchises bekom en toe aan die Wes-Kaapse Tweede Liga deelgeneem. Terwyl ’n span soos Paarl in dié streke speel, is daar baie waarde aan sulke franchises. Die spanne wat die onderskeie streke, Safa Cape Town, Sentraal-Karoo, Eden, Cape Winelands, Weskus en Overberg se Derde Liga-kompetisies wen, ding mee vir ’n plek in die Tweede Liga.