DIEGENE met ’n voorliefde vir Kerskore kan hulle regmaak vir ’n lekker bederf, want vroeg aanstaande jaar of einde hierdie jaar, word ’n Afrikaanse rolprent oor Kersfeeskore in die Wes-Kaap op kykNet uitgesaai. Die rolprent, getititeld Old Righteous Blues, word tans in die Robertson-omgewing vervaardig. Dit is die brainchild van die film-regisseur en -skrywer Carol Shore. Tonele uit die rolprent is die afgelope Sondag ook in Worcester opgeneem. Old Righteous Blues gaan oor ’n 24-jarige man wie se groot droom dit is om die tamboermajoor van sy plaaslike Kerskoor te word om sodoende sy versplinterde gemeenskap as een Kerskoor onder een vlag te lei. Volgens Shore is die rolprent gebaseer op ’n werklike gebeurtenis wat in Robertson afgespeel het. Bekende akteurs onder wie Simon Bruinders, Kevin Smith en Ivan Abrahams maak deel uit van die rolverdeling. Shore sê haar belangstelling in Kerskore is omtrent 31 jaar gelede geprikkel toe sy van Johannesburg na Robertson verhuis het. Sy sê met haar eerste Oukersaand in Robertson is sy deur die Kerskore betower. Shore sê haar belangstelling in die “nuwe verskynsel” – waarvan sy as Suid-Afrikaner niks van geweet het nie – het sedertdien gegroei. Volgens Shore het sy by plaaslike inwoners begin navraag doen oor die bands. Sy sê dis toe dat sy te hore gekom het van die Wes-Kaapse Kerskore. Internet Volgens haar was sy nuuskierig om te weet hoe Kers­kore by die historiese landskap inskakel. Shore sê rondom 1994-’95 het sy begin navorsing doen oor Kerskore. Sy sê omdat daar in daardie stadium nog nie regtig internet was nie, het sy face to face onderhoude gevoer met mense wat bande met Kerskore het. Sy het ook geluister na wat gewone mense oor Kerskore te sê het. Shore sê kort voordat die Covid-19-pandemie uitgebreek het, was sy en haar span slaggereed om te begin skiet aan die rolprent. Weens Covid-19 moes hulle toe egter noodgedwonge vervaardiging eers twee jaar lank agterweë hou. Volgens haar het die Old Saint Blues-Kerskoor vanjaar sy 80ste herdenking gevier nadat die event weens die Covid-pandemie vir twee jaar uitgestel moes word. Shore sê die vervaardiging van die rolprent het op 27 Maart vanjaar amptelik begin toe sy en haar produksiespan besluit het om dié herdenking — wat ook deel van die rolprent is — op film op te neem. Ongelooflike Volgens haar het Kerskore van onder meer Worcester, Suurbraak en Ceres ook aan die herdenking deelgeneem. Shore sê almal wat bande met Kerskore het, is baie excited oor die rolprent en support die produksiespan ongelooflik baie. Sy sê produksie is op 25 April vanjaar — kort ná die Paasfees — hervat. Die afgelope Sondag het die produksiespan na die Bolandpark-stadion in Worcester geskuif waar ’n Kerskoor-kompetisie gestage en opgeneem is. Tonele wat hier geskiet is, gaan ook deel vorm van die rolprent. Lede van die publiek is toegelaat om die opnames gratis by te woon. Volgens Shore gaan die rolprent aan plaaslike inwoners validation gee van wie hulle is en wat hulle doen. Sy sê die rolprent gaan ook in die buiteland promote word.