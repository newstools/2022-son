DIE bokskoors in die Boland het nou ook in Knysna kop uitgesteek. Lwanda Madikane, afrigter van die Masiphakame-klub in dié dorp, het laat weet sy klub stuur vier belangstellendes na die kursus vir voornemende skeidsregters en boksers wat op 13 en 14 Mei in Montagu gaan plaasvind. Madikane sê hy hoop dit stuur ’n boodskap uit na die WP-amateur-boksunie om ook later ’n kursus in Knysna te kom aanbied. Roscoe Pekeur, wat verlede Saterdag se toernooi op Montagu georganiseer het, sê groot belangstelling heers vir dié kursus. Verskuif Klubs wat reeds bevestig het hulle gaan dit bywoon, sluit in Montagu, Worcester, De Doorns, Barrydale, Grabouw, Hermanus en Swellendam. Die kursus val saam met die Cape Winelands-kampioenskap wat van Stellenbosch na Montagu verskuif is. Dít nadat die Montagu-toernooi groot indruk op die WP-president, Andrew Phokeng, gemaak het. Dit blyk elke klub gaan deur twee tot drie lede verteenwoordig word. Intussen sê Jacques Breedt van Hermanus sy klub gaan op 15 Mei aan Johannes Salie se Extreme Boxing-toernooi in die Paarl deelneem ter voorbereiding vir die Overberg-kampioenskapskompetisie op 21 Mei in Grabouw.