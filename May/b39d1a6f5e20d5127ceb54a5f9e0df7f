DIE Stad Kaapstad en die nasionale regering sit nou koppe bymekaar om vandalisme van kritieke water- en sanitasie-infrastruktuur te pak. Die plaaslike en nasionale regering se departemente van water en sanitasie het Vrydag 'n gesamentlike veldtog van stapel gestuur om publieke bewustheid te verhoog oor die impak wat diefstal en vandalisme van infrastruktuur op noodsaaklike dienste op gemeenskappe het. Dr. Zahid Badroodien, mayco-lid belas met water en sanitasie van die Stad, het Tydens die bekendstelling van die bewusmakingsveldtog die Fisantekraal-rioolpompstasies besoek, waar kabels gesteel is en die fasiliteit bedryf word op 'n kragopwekker totdat herstelwerk voltooi is. Badroodien meen gesamentlike pogings tussen gemeenskappe en die regering is noodsaaklik om kritieke infrastruktuur teen diefstal en vandalisme te beskerm. “Die eerste fase van die veldtog sal oor die volgende paar weke van stapel gestuur word en met inwoners kommunikeer deur verskeie platforms, insluitend radio, sosiale media en pamflette, oor die impak van diefstal en vandalisme en hoe inwoners kan help om hierdie kwessie aan te pak. “Die Stad is verheug om saam met die nasionale regering te werk om Kaapstad se plaaslike diefstal- en vandalisme-veldtog van stapel te stuur. “Die direktoraat vir water en sanitasie verwelkom alle pogings van vennote en gemeenskapslede om ons missie te ondersteun om die diefstal en vandalisme-plaag van kritieke infrastruktuur hok te slaan sodat ons gemeenskappe in skoon, gesonde, veilige ruimtes kan woon, werk en speel. “Hierdie infrastruktuur sluit ons pompstasies in wat ’n belangrike deel is van die vervoer van riool vanaf huise na afvalwater-suiweringsaanlegte en mangatdeksels wat net deur personeel oopgemaak moet word wanneer hulle die netwerk inspekteer of die pypleiding moet deblokkeer,” verduidelik Badroodien. Hy sê ook diefstal en vandalisme van die Stad se mees kritiese infrastruktuur is ‘n pyn vir inwoners en kos die Stad miljoene rande om te herstel.