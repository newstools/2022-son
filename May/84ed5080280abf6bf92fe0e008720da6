NOG ’n groot naam en voorlopige gunsteling het gister op dag 4 van die Franse Ope Tennistoernooi geval. Dié keer het die Britse vrouetennisspeler Emma Raducanu die onderspit gedelf nadat Naomi Osaka reeds Dinsdag uitgeskakel is. Raducanu is Woensdag met 6-3, 1-6, 1-6 deur die Belarus Aliaksandra Sasnovich verslaan. Agteruit Raducanu, wenner van verlede jaar se Amerikaanse Ope, het vanjaar haar debuut op Roland Garros gemaak. Ná haar Amerikaanse sukses het Raducanu begin agteruit boer met haar vertonings. Daar was in die laaste tyd ietwat van ’n verbetering in haar spel, maar nie genoeg vir Raducanu om te wys dat sy een van die bestes in die sport kan word nie. Intussen het Novak Djokovic sy tweede wedstryd in vanjaar se Franse Ope met gemak gewen. Staan Die Serwiër het Alex Molcan van Slowakye met 6-2, 6-3, 7-6(4) geklop. Djokovic kom in die derde ronde teen Slowenië se Aljaz Bedene te staan. Bedene het Pablo Cuevas van Uruguay met 6-2, 6-1, 6-2 verslaan. Rafael Nadal, wenner van ’n rekordaantal 13 Franse Ope-titels, was ook gister in aksie. Die Spanjaard se wedstryd teen Corentin Moutet van Frankryk was teen druktyd gister nog nie afgehandel nie.