DIE Cloete-familie van Elim, kon Maandag nie hul opgewondenheid in beteul nie, na hulle hul huis in Distrik Ses ontvang het. Die vyf kinders het 27 jaar lank vir die oomblik gewag, om die sleutel van hul huis te kry, ná hul ouers in 1971 uit Distrik Ses geskop is. Volgens Martin Cloete (59) het sy ouers in Hanoverstraat in Distrik Ses in 'n klein huisie gewoon, maar hulle was gelukkig. Hulle huisie was een van vele wat tydens die groepsgebiedswet platgestoot was. Martin, Colin, Marina (62), Sheila Newkirk, Marina Cloete en Lorenda Adams en nóg familie, het die emosionele oomblik met champagne gevier. Lorenda Adams sê: “Dit is ons Mandela-oomblik, want ons het óók 27 jaar vir ons huis in Distrik Ses gewag. Dit was 'n lang en moeilike pad, wat ons as broers en susters saamgeloop het.”