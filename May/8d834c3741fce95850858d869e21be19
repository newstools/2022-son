HOEWEL Eric Tinkler, Cape Town City se breier, verheug is oor die PSL se coach van maand-toekenning, gaan dit meer oor sy span as homself. Tinkler se City-span is op die drumpel om geskiedenis te maak. Dié voormalige Bafana Bafana midfielder wil seker maak City behaal ’n hoogste posisie (tweede) in die PSL. Dan wink daar ook ’n eerste Caf Champions League-kwalifisering, sou hulle dit regkry. Die Citizens sal egter eers hul laaste wedstryd van die seisoen teen Stellenbosch FC moet wen en hoop Royal AM, wat derde is en een wedstryd minder gespeel het, trap klei in sy oorblywende twee kragmetings. “Dit gaan beslis nie oor my nie, regtig,” vertel Tinkler. “Dit het te doen oor hoe die spelers reageer het in die tweede helfte van die seisoen. “Aan die einde van die dag verdien ons almal dit, nie net ek alleen nie. Teleurstelling “Dit begin by die spelers en hoe hulle reageer het. Dit kon maklik vir hulle gewees het om ná die break moedeloos terug te keer, veral toe ons die MTN8 Final (teen Mamelodi Sundowns) verloor het. “Jy kon die teleurstelling op die spelers se gesigte daarna sien en dit het baie stoom uit hulle gevat. “Die manier hoe hulle reageer het, met die onoorwonne lopie en 14 clean sheets, en tydperk waarin ons net vier doele afgestaan het, sê vir jou hoe hard hulle gewerk het. “Dit sê vir jou hoe toegewyd hulle is. “Daarom moet dit oor hulle (bydrae) ook gaan,” het Tinkler gesê.