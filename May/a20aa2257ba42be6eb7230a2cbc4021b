DRIE verdagtes is nou agter tralies op aanklagtes vir vragmotorkaping Dít kom na geïntegreerde pogings om vragmotorkaping in die Wes-Kaap hok te slaan. Sersant Wesley Twigg, polisiewoordvoerder, het bevestig drie verdagtes van 26, 27 en 29 jaar is Vrydagaand omstreeks 20:00 op 'n klag van kaping vasgetrek. “Lede verbonde aan die teenkapingseenheid, georganiseerde misdaad, misdaadintelligensie en rural flying squad Worcester het 'n intelligensie-gedrewe operasie in Robertson uitgevoer nadat hulle inligting oor 'n moontlike trokkaping ontvang het. “Die lede is geoperasionaliseer en die verdagtes is op die hoek van Keerom-en Van Zylstraat in Robertson in hegtenis geneem. “Kraggereedskap, handskoene, hamers en 'n elektriese verlengkoord is in die voertuig gevind. “Daar word geglo dat die verdagtes met ander vragmotorkaping-sake verbind kan word en nog arrestasies is op hande. “Die verdagtes sal Maandag in die Worcester-landdroshof verskyn,” sê Twigg. In 'n onverwante saak het lede van Kuilsrivier-polisie 'n 27-jarige man Vrydagaand omstreeks 20:35 vir die besit van 'n ongelisensieerde vuurwapen en ammunisie in Elmariestraat, Kalkfontein, gearresteer. “Die lede was besig met misdaadvoorkomingspligte toe hulle 'n man met 'n vuurwapen in sy hand opgemerk het. “Die verdagte het 'n skoot afgevuur in die rigting van die polisie wat teruggekeer het. “Die verdagte is gearresteer en aangehou. “Sodra hy aangekla is, sal die verdagte in die Kuilsrivier-landdroste verskyn,” sê Twigg.