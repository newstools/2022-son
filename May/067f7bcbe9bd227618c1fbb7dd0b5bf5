MARAWAAN Bantam (44), coach van Jamestown United, is in ’n catch 22-situasie en kan ook nog persona non grata in Bonteheuwel word. Dit is omdat Bantam en sy Jamestown-elftal verdere ellende kan toevoeg tot sy voormalige Bluegum United – ’n klub na aan sy hart en waar hy as jeug en senior destyds gespeel het. Bluegum, die enigste span van Bonteheuwel in Safa CT se Derde Liga-veldtog, veg tans om oorlewing om sy status te behou. Bluegum, wat Jamestown Saterdag (15:00) by die Metropolitan-sportveld in Bontas verwelkom, móét nou sy oorblywende vyf wedstryde wen om sy plek in die liga te behou. Volgens Beans, soos Bantam in die sokkerkringe genoem is, is dit “sad en bad” om te sien hoe sy voormalige klub sukkel om kop bo water te hou. Beans het aan Son erken hy verwag ’n interessante verwelkoming wanneer hy na sy voormalige woonbuurt terugkeer: “Ek is oorweldig met gemengde emosies en dit gaan vir my nogal nostalgies wees.” “Ek is bewus ek kan die most hated persoon in Bonteheuwel word, maar in sokker kan jy ongelukkig g’n gunsies bewys nie. Kyk, ons het ook ons eie ambisies en doelwitte wat ons wil bereik. “Boonop het ek ’n span gelaai met jong spelers wat die hele seisoen hard werk. “Dit baie sad en bad om te sien hoe Bluegum vertoon, maar dit is ongelukkig die realiteit,” het hy bygevoeg. Intussen is Bluegum se afrigter, Ricardo Rass, oortuig hulle sal die valbyl vryspring en hul status behou.