OUERS en kinders by die Hoërskool Daniëlskuil in die Noord-Kaap het op die rugbyveld gestorm en 'n onderwyser en 'n skeidregter aangeval. Die wedstryd was Saterdag tussen Hoërskool Daniëlskuil en Kathu Hoërskool. Die onderwyser was skeidsregter in die wedstryd en ouers en twee leerders het hom toe bygedam omdat hulle nie happy was oor hoe hy die wedstryd geblaas het nie. 'n Skeidsregter van Griekwaland-Wes se skeidsregtersvereniging het ook deurgeloop toe hy die onderwyser gaan help het. Sydney Stander, 'n woordvoerder van die Noord-Kaapse onderwysdepartement, het gesê hulle sal dissiplinêr optree teen die kinders wat ook betrokke was. "Vir die onderwysdepartement is dié tipe optrede onaanvaarbaar." Die skeidsregter is gevra om 'n klag by die polisie in te dien. Stander het gesê die betrokkenes moet onder die leiding van die Noord-Kaapse onderwysdepartement geskors word.