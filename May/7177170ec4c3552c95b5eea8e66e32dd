NIE lank nadat 'n voertuig op Saterdag, 14 Mei 2022, in Newton Park as gesteel aangemeld is nie, het lede van die K9-eenheid die voertuig in Sidonweg teruggekry en twee verdagtes in hegtenis geneem. Daar word beweer dat die 67-jarige klaer op Vrydag, 13 Mei omstreeks 17:00 sy voertuig by sy perseel in 5de Laan geparkeer het en omstreeks 04:45 die volgende oggend, het hy besef dat die voertuig vermis is. Kol. Priscilla Naidu, 'n polisiewoordvoerder, sê die voertuig was toegerus met 'n tracker. Naidu sê omstreeks 05:30 het lede van die K9-eenheid gereageer op inligting van die gesteelde wit Mahindra-bakkie wat in Sidonweg geparkeer was. Die voertuig is tussen 'n gebou en die spoorlyn versteek gevind. Sy sê twee verdagtes, onderskeidelik 24 en 29 jaar oud, is gevind terwyl hulle die toerusting en gereedskap wat agter op die bakkie was, afgelaai het en is gearresteer. "Al die toerusting en 'n verskeidenheid gereedskap is teruggevind." Die verdagtes is aangehou op 'n aanklag van diefstal van 'n voertuig en sal na verwagting Maandag 16 Mei, in die Gqeberha-landdroshof verskyn," sê sy. 