ESKOM het Saterdagmiddag kort na 16:00 bekend gemaak dat fase-2-beurtkrag weer vanaf 17:00 ingestel sal word. In slegs 'n tweet sê die kragreus dit is weens verdere verlies van opwekkingskapasiteit. Geen verdere inligting, soos tot wanneer die beurtkrag sal duur, word gegee nie. Eskom noem wel dat 'n volledige verklaring mettertyd uitgereik sal word. Vrydag het die staatsbeheerde-instelling genoem dat hy genoeg opwekkingskapasiteit teruggekry het en daar nie vir die naweek beurtkrag voorspel word nie. Hul verklaring het toe gelees: “Tensy iets gebeur wat dit verander, behoort daar nie oor die naweek enige loadshedding te wees nie.” Eskom het Vrydag ook genoem dat hulle verwag dat opwekkingseenhede wat toe buite-werking was weer oor die naweek ingebruik geneem sou word. Intussen het die DA vroeër die week 'n beroep op die regering gedoen om 'n noodtoestand oor Eskom te verklaar. "Die blackouts kos die land miljarde rande en dit hou aan om die ekonomie te knou." 