IN DIE eerste ronde in die wedloop met die Superliga-titel in sig, het Groot-Brak ’n reuse-stap geneem om onder die top-vier spanne te eindig. Die tuisspan het Saterdag op die Groot-Brakrivier-sportterrein Jaguars met 25-12 getroef. Dit was ’n wedstryd wat Groot-Brak veronderstel was om op ’n drafstap te wen aangesien die besoekers van Plettenbergbaai nie juis die wêreld tot dusver aan die brand gespeel het nie. Die eerste punte in die taamlike gelykop stryd is eers ná 16 minute se spel aangeteken. Teruggeveg En as dit nie was dat die besoekers se losskakel Franklin Plaatjies met twee strafskoppe misluk het nie, kon die druk op die tuisspan veel erger gewees het. Maar dit is ’n Brak-span wat egter ewe goed op die aanval as die verdediging was. Jaguars het veral in die tweede helfte met mening teruggeveg nadat Brak rustyd met 15-0 voorgeloop het. Hier het die tuisspan se verdediging gehou. Selfs die Brak-afrigter John Pieterse moes ’n bietjie terughou in sy celebrations ná die game. “Ek moet eerlik wees. Die eindtelling vlei ons ietwat. Jaguars het ons verras met hul aanslag. Nié dat ons hulle onderskat het nie. Hulle het ons werklik verras. “Gelukkig is ons goed voorbereid vir sulke aanslagte. Ons het die druk goed verwerk en om met ’n bonuspunt te kon wegkom, is ietwat verrassend. “Maar aan die einde van die dag het ons die vyf punte en dit is wat saak maak” het Pieterse gesê. Met Progress wat George op hul plek gesit het op Outeniqua Park met ’n 40-31-oorwinning, staan Brak nou in die vyfde plek met 30 punte ná 9 wedstryde. GROOT-BRAK – drieë: Roshwin Abrahams (2), Freedle Muller, Chadley Stride, Eschen Jansen; doelskop: Arden-Lee Jansen. JAGUARS: drieë: Albert Pieterse, Phumlani Thembanie; doelskop: Siyabonga Kasiba.