Die Valke het Vrydag ’n customs-amptenaar van die Suid-Afrikaanse Inkomstediens (SAID) in die Noord-Kaap gearresteer op aanklagte van korrupsie en diefstal. Die Valke se ondersoekspan vir ernstige georganiseerde misdaad en ernstige korrupsie het die 44-jarige amptenaar in hegtenis geneem nadat die SAID in Upington ’n klag oor beweerde korrupte gedrag ontvang het. Tebogo Thebe, woordvoerder van die Valke, sê die klaer het beweer dat die SAID in Kakamas in November verlede jaar sy oom se minibus impound het en dat geen boete uitgereik is nie. "Hy het die amptenaar genader om die minibus vry te laat. Die amptenaar het toe eers R8 000 geëis voordat die minibus aan sy wettige eienaar vrygelaat is," sê Thebe. Die amptenaar sal na verwagting Dinsdag in die Upington-landdroshof verskyn. – News24