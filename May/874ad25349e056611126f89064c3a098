DIE DStv-kanaal Via het ’n opwindende mengelmoes van programme wat in Mei wys – van landbou en geldraad tot familiedramas! Hier is van die programme waarna jy kan uitsien; In April het ons vir Elma Postma koebaai gesê en nou gee sy die leisels, stuurwiel en stewels oor aan Vicky Davis, Pietman Geldenhuys en Theodore Jantjies. Vanaf Mei pak dié drie die paaie van SA aan om nóg meer stories van ons land se boere – en hul innoverende idees – te vertel. Jo het al vier seisoene agter die rug en ons wens ons kon sê die tyd het hom geleer, maar hy steek steeds eerste hand op vir waaghalsige aktiwiteite met bekendes (presies dít wat hom sy sleutelbeen gekos het in seisoen 4), hap steeds terug as die gaste op sy bank slim is en sing steeds luidkeels saam – al is die mikrofoon nie op hom nie. Sit saam vir ’n chat en ’n chill saam jou doodgewone langbaardvriend. ’n Beter tyd vir geldadvies is daar nie! Pulane Sekepe-Nel is weer in die aanbiederstoel en die geldkenners Jeanette Marais, Hymne Landman, Stanley Gabriel en Theo Vorster deel advies met kykers. Onderwerpe soos hoe om ’n finansiële adviseur te kies, hoe om jou troue te bekostig, hoe om ’n huis te koop, hoe om te voorsien vir siekte en hoe om as enkelvrou te spaar en belê, word aangepak. Met hierdie nuwe seisoen het ons onsself lekker slim gehou en vir Beer gevra om al sy vriende te nooi. Elke week speel die celebs teen die plebs. Bekende gesigte soos Bennie Fourie, Cintaine Schutte, Amalia Uys, Neels van Jaarsveld, Marciel Hopkins, Eldon van der Merwe en Success Lekabe het hul spanne bymekaargekry om te wys wie is baas teen ons slimste aanhangers. Nóú speel ons eers! Die vuur brand warmer wanneer mens braai vir familie en vriende. Dit is dus g’n wonder Suid-Afrika kan nie ophou kyk nie. Dis “kom ons braai”, “kom ons speel”, “kom ons cheers”, “kom ons lieg”, “kom ons jok oor die kos” . . . dis kom ons kyk! VIA (DStv-kanaal 147) se programme is ook beskikbaar op Catch Up en in die DStv-app.