DURBAN. — Raydon Balie het Saterdag die verwagtinge oortref toe hy met ’n puik vertoning in Atletiek Suid-Afrika se Marathon (42,2km) Champs vorendag gekom het. Die 27-jarige langasem van Eersterivier het nie net in ’n ’n skitterende tyd van 2 uur 17 minute en 59 sekondes geëindig nie, maar hy het boonop ook sy vorige persoonlike beste tyd (2:23:49) oortref. Gewen Die tyd was goed genoeg om hom ’n plek in die top-10 te besorg. Die wedloop is deur die Zimbabwiër Isaac Mpofu in 20:10:24 gewen. Tumelo Motlagale (2:11:15) was tweede. Omdat Motlagale die eerste Suid-Afrikaanse atleet oor die eindstreep buite die Moses Mabhida-stadion was, is hy as die SA kampioen gekroon. Volgens Balie, wat vroeër vanjaar die uitmergelende Bay to Bay 30-km wedloop van Kampsbaai tot Houtbaai en terug gewen het, was dit nie sy doelwit om vanjaar aan die SA Marathon Champs in deel te neem nie. Hy het gister aan Son gese: “Ek het die afgelope tyd baie hard geoefen en geweet ek is in goeie shape, en het besluit om die maraton aan te durf.” En omdat dit net sy derde maraton in sy loopbaan is, het hy besluit om die wedloop versigtig te benader. “Ja, ek was baie konserwatief van die begin tot op 35 km. Oor die laaste 7 km van die wedloop het ek nog sterk gevoel en baie van die atlete verbygesteek. “Van die atlete wat vinnig begin het, het uit stoom uit gehardloop,” het Balie verduidelik. Hy beplan ou om sy halfmaraton (21,1 km) tyd tot 63 minute te verbeter voordat hy dalk later vanjaar sy derde Cape Town Marathon gaan aandurf. “My vertoning in Durban het my baie selfvertroue gegee en ek het ook waardevolle ondervinding opgedoen,” het ’n trotse Balie bygevoeg.