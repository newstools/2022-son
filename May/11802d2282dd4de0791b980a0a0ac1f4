DIE Zoeloe-koning, Misuzulu kaZwelithini, het sy ondersteuners die versekering gegee dat hy nié van sy troon verwyder gaan word nie. "Niemand gaan my van my troon verwyder nie en ek is nie haastig om iewers heen te gaan nie," het hy Saterdag gesê by die herdenking van sy ma se dood. Koning Misuzulu se uitlatings gaan oor sy kroning wat uitgestel is. Hy was veronderstel om reeds vroeër vanjaar gekroon te word nadat pres. Cyril Ramaphosa hom as die regmatige koning erken het. Die uitstel van sy kroning het kommer begin wek dat dit kwaadpraters meer tyd gegee het om die egtheid van sy troon-bestyging te betwis. Sy kroning is uitgestel weens die onlangse vloede in KwaZulu-Natal. Hy sê die datum van sy kroning word binnekort bekendgemaak.  – The Citizen   