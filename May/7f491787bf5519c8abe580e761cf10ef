DILLYN Leyds gaan môre in sy tweede Heineken Cham­pions Cup final in aksie wees. Laas jaar het die voormalige Stormer- en Springbok-buite-agterspeler vir La Rochelle teen Toulouse in die Europese eindstryd uitgedraf. Toulouse het toe met 22-17 gewen. Dié boorling van Somerset-Wes kry dus môre weer kans wanneer La Rochelle en Leinster mekaar in die eindstryd in Marseille (afskop 16:45) pak. Leinster het verlede week oortuigend met Toulouse met 40-17 afgereken, terwyl La Rochelle vir Racing 92 met 20-13 afgestof het. Albei spanne was al voorheen in die eindstryd betrokke, maar dit sal die eerste keer wees dat hulle mekaar in dié beslissende wedstryd aandurf. Leinster beoog om dié gesogte Cup ’n vyfde keer te wen. Toulouse is die enigste span wat al daarin geslaag het om vyf keer as die kampioen gekroon te word. La Rochelle word deur die voormalige Ierse losskakel Ronan O’Gara afgerig. O’Gara behoort sy landgenote uiteraard baie goed te ken, veral omdat hy van 2000 tot 2013 Ierland in ’n allemintige 128 toetse verteenwoordig het. Teen die einde van O’Gara se speeldae was hy en Leinster se losskakel en kaptein, Johnny Sexton, in groot kompetisie vir die Ierse nr. 10-trui. La Rochelle is tot dusver vanjaar onoorwonne in dié kompetisie en sal met groot vertroue (maar baie versigtig) uitdraf.