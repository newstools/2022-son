GELD moet ordentlik spandeer word om kunstenaars en die ontwikkeling van inheemse tale te ondersteun, eerder as op leë groot gebare. Dis die mening van Wes-Kaapse minister van sport, kuns en kultuur, Anroux Marais, in reaksie op die voorgestelde naamsverandering van die Afrikaanse Taalmonument. Marais sê sy is baie onsteld oor die minister van sport, kuns en kultuur, Nathi Mthethwa, die naam wil verander. "Die Afrikaanse Taalmonument wat in 1975 gevestig is simboliseer die diversiteit en groei van die taal. "Dit is 'n belangrike deel van die land se geskiedenis en die naam is direk verbind aan die ontstaan en betekenis van die monument." Volgens Marais sal 'n naamsverandering afbreek doen aan die historiese waarde van die Afrikaanse taal. Sy sê haar departement doen baie werk deur die Wes-Kaapse taalbeleid om gelyke verteenwoordiging aan al drie amptelike tale van die provinsie te gee. "My beroep op minister Mthethwa is om die voorgestelde naamsverandering te heroorweeg. "Dit is tyd dat ons begin kyk na hoe ons openbare fondse in die naam van maatskaplike kohesie spandeer, indien hierdie aksies tot verdere skeurings in ons land lei."