AANDAG, alle opkomende dramaturge! Creatives wat graag hul werk op ’n professionele verhoog wil sien, kan nou aansoek doen vir deelname aan die Jong Sterre-mentorskapprogram. Dié projek word deur die Suidoosterfees, NATi, die Jakes Gerwel-stigting, Kunstekaap en Kunste Onbeperk aangebied. Dit onderskraag belowende skrywers deur hul verhoogtekste te ontwikkel, af te rond en by die Suidoosterfees op te voer. Jy sal moet spring om aansoek te doen, want die sluitingsdatum is 27 Mei 2022. By vanjaar se Suidoosterfees, wat onlangs in Kaapstad aangebied is, het vyf dramas deur NATi Jong Sterre gedebuteer: Stephren Saayman met die klug Dankie, Maar Nee Dankie!; Heloïne Armstrong se Maanskyn en Dorings; Melissa Myburgh met die tragikomedie Met Liefde, Vincent; Henque Heymans met Oom Bey, My Pa en Jane Mpholo met The Dawn. Verhooggereed Die mentorskapprogram sluit ’n skrywersresidensie van drie weke in Somerset-Oos in. Daar gaan deelnemers hul tekste onder leiding van die aktrise en teatermaker Lee-Ann van Rooi verhooggereed kry. Die skrywersverblyf in die Jakes Gerwel-stigting se Paulet-huis duur van 25 Julie tot 14 Augustus 2022. Daarná word die tekste onder leiding van Rafiek Mammon in teaterproduksies omskep wat in 2023 by die Suidoosterfees in Kaapstad op die planke sal wees. Uittreksels uit die tekste sal ook later vanjaar by die KKNK Teksmark opgevoer word. Voornemende aansoekers moet teen 27 Mei 2022 ’n e-pos na Theo Kemp stuur by theo@jgf.org.za. Aansoeke moet insluit die teks van ’n nuwe toneelstuk in Afrikaans of Engels, of ’n uittreksel uit ’n nuwe teks, ’n kort CV, asook ’n motiveringsbrief vir deelname aan die program. Geen toneelstuk wat reeds opgevoer is of wat klaar deur die proses van teksontwikkeling gegaan het, sal oorweeg word nie. Suksesvolle kandidate se name sal op 24 Junie 2022 aangekondig word. Sinergie Oor die NATi Jong Sterre-projek sê Jana Hattingh, die Suidoosterfees se uitvoerende hoof: “As ’n fees wat ’n sterk fokus op ontwikkeling plaas, is ons besonder trots op die projek. “Nie net word geleenthede vir belowende kunstenaars geskep nie, maar sinergie tussen jong en gevestigde kunstenaars is deur al die fases van die projek verweef.”