PEN solank die datum Saterdag 4 Junie in. Dít is wanneer die Stormers, wenner van die United Rugby Championship (URC) se Suid-Afrikaanse afdeling, hul veldtog om die algehele titel te wen, van stapel stuur. Die Stormers kom dan teen Edinburgh van Skotland te staan in die URC se kwarteindronde. Dié kragmeting skop 19:00 in die DHL-stadion in Kaapstad af. Die datums vir die URC se kwarteindstryde is Maandag deur die Suid-Afrikaanse Rugbyunie in ’n verklaring bevestig. Een van die ander kwarteindstryde word op Vrydag 3 Junie beslis. In dié kragmeting sal Ulster tuisveldvoordeel geniet teen sy Ierse eweknie Munster. Die daaropvolgende dag sal die aksie na Loftus Versfeld in Tshwane verskuif, waar die Bulls en Sharks mekaar vanaf 13:45 vir ’n plek in die halfeindronde pak. Leinster, groot gunsteling om die URC te wen, kom daarna, vanaf 16:15 teen die Glasgow Warriors te staan. Al dié wedstryde word op SuperSport Rugby (211) uitgesaai. Intussen maak die Currie Cup se Premierliga eerskomende naweek ’n terugkeer tot die veld. Die Westelike Provinsie (WP) het nou wel nie meer ’n kans om die uitspeelrondes van dié kompetisie te haal nie, maar sal ten minste nog verlore aansien wil herwin wanneer Jerome Paarwater (coach) se troepe Saterdag die Lions in Johannesburg pak. Die WP kon in vanjaar se Currie Cup nog net twee wenne registreer, waarvan die een juis teen die Lions in ’n tuiswedstryd vroeër vanjaar was. Saterdag se wedstryd is een wat Paarwater-hulle nié kan verloor nie. Andersins kan dit vrese van relegasie tot die Currie Cup se Eerste Liga laat opvlam. Die segelose Lions is tans heel laaste op die log met net vyf punte, met die WP (13 punte) tweede laaste. Die span wat laaste eindig in vanjaar se Premierliga word outomaties tot die Eerste Liga gerelegeer.