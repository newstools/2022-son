’N PASTOOR van Oudtshoorn wat tereg gestaan het op drie klagtes van verkragting, vier van seksuele aanranding en 30 van die besit van kinderpornografie, is verlede Donderdag in die Oudtshoorn-streekhof skuldig bevind op al die klagtes van verkragting en seksuele aanranding en 26 van die besit van kinderpornografie. Hy is onskuldig bevind op vier van die klagtes ten opsigte van kinderpornografie, omdat dit foto’s van sy eie kleinkinders was. Die verkragting en seksuele aanranding het in 2003, 2011 en 2015 plaasgevind toe die twee klaers onderskeidelik 13 en 14 jaar oud was. Die pastoor (60) is daaraan skuldig bevind dat hy die eerste klaer toe sy vir twee weke by hom en sy vrou oorgebly het, toe haar ma nie tuis was nie, onsedelik aangerand deur by drie geleenthede haar vagina te soen, te lek en sy vinger daarin gedruk het. Hy het ook by twee geleenthede geslagsgemeenskap met haar gehad in sy kantoor en naby die kerk, sonder haar toestemming. Hy het haar na sy kantoor geneem en gesê dat hy haar ’n les wil leer, maar dat niemand haar sal glo nie. By die kerk het hy haar na die babakamer geneem en die deur toegemaak. Hy het aan haar gesê om haar bek te hou want hy is die pastoor. Sy moes op die vloer lê en sy het hom gesmeek omdat sy in daardie stadium niks van seks geweet het nie. Die tweede klaer wat hy en sy vrou aangeneem het toe sy 13 maande oud was, het getuig dat hy haar tussen 2011 en 2015 met sy vingers gepenetreer en haar borste betas het. Ontbyt Die onsedelike aanranding het in sy huis plaasgevind wanneer sy vrou nie tuis was nie. Hy het vir haar ontbyt in die bed geneem en dan sy hande onder die komberse ingedruk om haar privaat deel te betas. Die verkragting het in sy kantoor plaasgevind toe hy haar op twee stoele laat lê het. Streeklanddros Daniel Boks het in sy uitspraak van byna vier uur, gesê dat die twee klaers goeie indrukke op die hof gemaak en hul getuienis as betroubaar aanvaar word. Hul getuienis is nie afgebreek nie en hulle het oor afsonderlike voorvalle en verskillende tydperke getuig, oor wat met hulle by die beskuldigde se huis, in sy kantoor en sy kerk gebeur het. Wat die klagtes ten opsigte van kinderpornografie behels het die hof die getuienis van ’n deskundige as betroubaar en objektief bevind. Die pastoor het getuig dat hy nie weet hoe die foto’s op sy rekenaar beland het nie, omdat dit op sy harde skyf was. Hiervoor het hy sy kleinseun en sy ma blameer. Hy het egter ewe heldhaftig erken dat hy vasgevang is deur pornografie en vandag nog daaraan verslaaf is omdat dit glo sy gees opwek. Vonnisverrigtinge is op versoek van die verdediging vir voor-vonnis en proefbeampte-verslae tot 22 Junie uitgestel. Sy borgtog van R10 000 en borgvoorwaardes is tot dan verleng.