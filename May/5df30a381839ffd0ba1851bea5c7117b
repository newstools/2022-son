VIR Godfrey Williams, ’n sanger van Electric City in Eersterivier, het ’n jarelange droom onlangs ’n werklikheid geword. Nie net is hy benoem in die kategorie vir beste tradisionele liedjie tydens die SA Independent Artists Music Awards nie, maar tydens die glansgeleentheid op 12 April in Pretoria, is die toekenning aan hom oorhandig. Vir hom was dit ’n groot eer om die geselskap van ’n legende soos Sonja Herholdt te wees. “Dit was ’n trotse oomblik,” vertel Williams in ’n openhartige onderhoud. Verskil “Dis ’n bewys dat harde werk vrugte afwerp. Ek hoop my prestasie kan ’n inspirasie vir ander kunstenaars op die Kaapse Vlakte wees.” Die liedjie waarmee Williams die toekenning ingepalm het, is getiteld “Trots Afrikaans” en kom uit die pen van Mark Johannes. Williams sê die toekenning gaan nie van hom ’n ander mens maak nie, maar hy wil graag ’n verskil maak in sy gemeenskap wat so gebuk gaan onder bendegeweld en dwelmmisbruik. Williams is een van daardie ouens wat glo jy moet jou drome uitleef, ongeag jou omstandighede. Hy is in Ravensmead gebore en woeker al van kleins af met sy talente. Om ’n liedjie met die bekende Juanita du Plessis op te neem, is een van sy grootste wense. Sy sangloopbaan het as kind in die kerk begin. Produksiespan Gospel bly sy eerste liefde en hy spog reeds met ’n gospel-CD, U is die Antwoord, agter sy naam. Hy en sy produksiespan werk tans aan ’n nuwe projek. Vir meer inligting besoek gerus Williams se webtuiste by godfreywilliams.co.za of bel hom by 081 765 1288.