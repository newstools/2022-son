STRAND RFC het in die naweek gewys hy is die sterk gunsteling om uit Westelike Provinsie-klubrugby se Superliga C promosie te beklink. Die Seagulls het hulle Helderberg-buurman Macassar in ’n taai wedstryd op die Gustrouw-sportterrein met 15-10 geklop. Bonuspunt Dit is Strand se sewende sege agtereenvolgens, terwyl Macassar se MC Boys hulle eerste nederlaag geproe het. Alie Harris, coach van Strand, het ná die game aan Adnaan Mohamed gese: “Vandag het ons gegaan net vir die wen. Ons het nie eers gekyk na die bonuspunt nie, ons wou net wen. “Die geluk was aan ons kant — die rub of the green — soos hulle sê. Ek is baie bly oor hierdie sege.” Volgens Warren Wilters, hulpafrigter van die MC Boys, het Strand verdien om dié armdruk van ’n wedstryd te wen. Wilters meen ook die weerstoestande (reën) het aan die Seagulls ’n voordeel op hulle tuisveld (Gustrouw) verskaf. Hy het gesê: “Geluk aan Strand. Ek dink die reënweer het hulle gepas en hul backs (agterlyn) het especially goed gespeel. “Die kanse wat hulle gekry het, het hulle gebruik. Dit maak ’n bietjie seer, veral in ’n game waar ons geglo het dat ons oor die span beskik om ’n sege hier te behaal.” Met dié sege bly Strand boaan Superliga C se punteleer, maar Harris het reeds sy spelers en bestuur gemaan dat hulle nie op hulle louere kan rus nie. Volgens hom is daar nog moeilike wedstryde vorentoe wat wag — soos teen Kraaifontein en die Kaapse Skiereiland-Universiteit vir Tegnologie (CPUT Tekkies). Dié spanne het ook goeie seges in die naweek behaal. CPUT het Blue Jets met 34-7 kafgedraf terwyl Kraaifontein vir Elsies Riv­er United met 31-0 geblits het. In Superliga A het Union Milnerton (Uni-Mil) se segetog tot ’n einde gekom. Durbanville-Bellville (Durbell) het die manne van Milnerton met 18-9 geklop. Northlink (NTK) het sy eerste sege van die seisoen behaal deur Paarl in ’n taai stryd met 26-24 te troef. In Superliga B het Belhar en Helderberg RFC omtrént slae uitgedeel. Berge het Primrose met 64-3 geklop, terwyl Belhar vir Scottsdene Central met 74-12 verneder het.