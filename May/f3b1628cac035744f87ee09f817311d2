’N AFGETREDE pastoor van Lavender Hill is op ’n nuwe crusade – om die jeug van die woonbuurt blootstelling aan ’n beter lewe te gee deur gholf te speel. Brian Felix, wat in die woonbuurt langs die M5 Expressway op pad na Muizenberg groot geword het, ken alles van township life. Dit is hier waar hy ook geleer het om gholf te speel. “Ek het my eie gholfstok gemaak en katokkies (akkers) geslaan op die oop stuk veld langs die M5,” vertel Felix. “Ek het op 16-jarige ouderdom by die Lakeside-gholfbaan waar ’n oom van my gewerk het, skelmpies gaan speel. “Dit is waar my liefde vir die sport begin het,” het hy aan Son vertel. Felix sê hy het in 2016 die leemte gesien om die jeug te transform en om hul dignity te restore. Dit het tot die ontstaan van die Hillwood Gholf Academy gelei, toe hy sy eerste groep aspirante jong spelers blootstelling aan die sport gegee het. “Ek het eendag besluit om die bestuurder by die Royal Cape Gholf Club te besoek en hom van my visie te vertel. “Hy het nie gehuiwer nie en het dadelik betrokke geraak. Dit het die deure begin oopmaak en onmiddellik het van die pro- afrigters ook betrokke geraak om met die afrigting te help. “Van die leerders gaan ná skool seker nooit weer speel nie. Maar, wat ons gedoen het is om hulle te wys dat daar ’n beter lewe is,” sê Felix. Die akademie se hooffokus is Fisies – Gholf-afrigting; Persoonlik – Leierskapsopleiding en vaardighede; Onderwys – tutoring. “Hierdie drie areas help die leerders om gedissiplineerd en gefokus, asook om ’n gevoel van eiewaarde te kry. Dit ontbreek ongelukkig by die jeug wat in hierdie gebiede woon,” vertel hy. Hy het tans 40 leerders in die program. As jy ’n bydrae wil maak, skakel Felix op: 082 954 5953.