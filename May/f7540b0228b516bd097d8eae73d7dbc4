TYSON Fury se uittrede kan aan die groot Amerikaanse swaargewigbokser Deontay Wilder ’n tweede lewe gee. Nadat Wilder in Oktober verlede jaar deur Fury in Las Vegas uitgeslaan is, het hy geskimp hy gaan sy handskoene bêre omdat hy niks meer het om te bewys nie. Hy het genoeg geld en wil meer tyd saam met sy dogter spandeer, het hy toe gesê. Fury is die enigste bokser in 45 gevegte teen wie Wilder nie gewen het nie. Hulle eerste van drie kragmetings het gelykop geëindig en die ander twee gevegte het Fury elke keer met ’n uitklophou gewen. Maar noudat Fury sy uittrede aangekondig het ná sy uitklopsege oor Dillian Whyte twee weke gelede, is daar opnuut hoop vir Wilder om die WBC-kampioen te word. In die 42 gevegte wat hy gewen het, het hy 41 teenstanders uitgeslaan. Sy verwoestende regterhand maak steeds van Wilder ’n gewilde bokser en dit is geen geheim dat die swaargewigafdeling hom nodig het nie. Terugkeer Kenners verwag dat Wilder binnekort sal sê of hy na die kryt gaan terugkeer. Intussen sê Whyte daar is geen sprake dat hy die handdoek gaan ingooi nie. Hy sê hy is steeds ’n sterk en gerespekteerde bokser en sal graag wraak wil neem teen Wilder én Anthony Joshua. Hulle albei het voorheen met Whyte afgereken. Whyte het baie hoop gehad dat hy Fury sou kon onttroon, maar Fury se armlengte het strykdeur verhoed dat Whyte sy groot houe kon plant. Uiteindelik het hy die prys daarvoor betaal en op die naat van sy rug beland.