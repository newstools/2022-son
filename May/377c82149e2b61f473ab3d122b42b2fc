EEN van die mans wat teregstaan op aanklagte in die Hillary Gardee-moordsaak is na ’n maksimum-fasiliteit verskuif. Dit volg nadat die departement van korrektiewe dienste (DKD) bevestig het Philemon Lukhele is in besit van ’n selfoon agter tralies gevind. Lukhele is onder drie mense wat vroeër vandeesmaand in hegtenis geneem is nadat die lewelose liggaam van Gardee in Mpumalanga gevind is - dae nadat sy as vermis aangemeld is. “’n Ondersoek is tans aan die gang aangesien dit van kritieke belang is om vas te stel onder watter omstandighede die selfoon ingesmokkel is en wie die mense betrokke is. “’n Strafsaak is ook by die Suid-Afrikaanse Polisiediens geregistreer,” het Singabakho Nxumalo, DKD-woordvoerder, gesê. “Lukhele is na ’n maksimum-afdeling van die Barberton-korrektiewe sentrum oorgeplaas.” – JacarandaFM 