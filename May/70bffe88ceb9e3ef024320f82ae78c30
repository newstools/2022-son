DIE gemeenskap van Kraaifontein kom môre tot ’n stilstand. Dit is wanneer Hands & Heart gasheer op Eikendal speel vir hul bure Scottsdene. Die game word as een van die grootste plaaslike derbies in klubrugby in die Westelike Provinsie beskou. Die Rainbow Boys, soos Hands & Heart alom bekendstaan, het tot dusver drie van hul vyf games gewen en is tans met 17 punte in die derde plek op die Superliga B-log. Daarteenoor kon Scottsdene Central tot dusver net een van sy vier wedstryde wen en is met 6 punte tans in die 10de plek op die puntelys. Wanneer daar na die log gekyk word, behoort die tuisspan as die gunsteling beskou te word. Maar volgens Peter Links, afrigter van Hands & Heart, kan daar nie veel gelees word in waar die span hom tans op die log bevind wanneer dié twee mekaar die stryd aansê nie. Links het gister aan Son gesê: “Oor die jare bring die derby maar die beste uit albei spanne uit. Dit is beslis ’n ander Scottsdene wat opdaag. Hulle kom altyd met vuur en groot motivering. “Die vibe is verskriklik groot. Kraaifontein staan basies doodstil. Laas jaar het ons by hulle gespeel. “Gelukkig dié keer is die game by ons. Ongeag waar hy op die log is en hoeveel games hy tot dusver gewen of verloor het, speel Scottsdene altyd sy beste rugby teen ons. Saterdag is hy heeltemal ’n ander span. Hy gaan kom om ons te klop. So, ons sal ons keer behoorlik moet ken. “Die wedstryde wat ons tot dusver teen Bellville Tech en laas week teen Helderberg verloor het, moes ons nooit verloor het nie. Daar is drie onderskep-drieë teen ons gedruk. Ons sukkel met ’n paar beserings, maar die spelers wat ons het, moet ons gebruik. Scottsdene was maar altyd oor die jare ’n moeilike teenstander en ons verwag Saterdag niks anders nie.” Links se eweknie van Scottsdene, Cornell Greeff, stem met hom saam dit is altyd ’n groot game tussen die buurspanne. “Ja, in die laaste paar games het die bounce van die ball nie altyd ons kant toe gegaan nie. Die scores was nie altyd ’n akkurate refleksie van die manne se vermoëns nie. Maar ons sien beslis uit na Saterdag. Ek dink die manne is rêrig opge-psyche. “Ons het baie groot respek vir Hands & Heart, veral vir die kaliber van hul spelers en bestuur. Ons sien beslis uit na ’n grote,” het Greeff gesê.