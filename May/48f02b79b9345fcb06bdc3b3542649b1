ANDREW Phokeng, grootbaas van amateur-boks in die Westelike Provinsie, was só beïndruk met Saterdag se toernooi op Montagu dat hy besluit het om Cape Winelands se kampioenskap van Stellenbosch na Montagu te verskuif. Die kampioenskap op 13 en 14 Mei val dus nou saam met die kursus vir voornemende skeidsregters en beoordelaars wat dieselfde naweek op Montagu plaasvind. Die kursus is oop vir alle belangstellendes in die Boland. Inskryf Phokeng se besluit om die Winelands-kampioenskap te skuif is ’n groot pluimpie vir Roscoe Pekeur, wat die eerste toernooi in Montagu georganiseer het. Pekeur sê hy beplan om twee keer per jaar ’n toernooi tussen Montagu en Worcester aan te bied. “Boksers van ander dele in die Langeberg kan ook inskryf, maar die hoofgeveg sal altyd tussen Montagu en Worcester wees,” sê Pekeur. Worcester se beurt om gasheer vir die toernooi te wees word reeds vir November beplan. Boksers het dus nou oorgenoeg tyd om voor te berei. Pekeur sê skole is welkom om met hom kontak te maak as hulle wil hê die toernooi moet by hulle aangebied word. Benodig Pekeur vra ook dat besighede in Worcester die toernooi moet ondersteun soos wat Montagu gedoen het. Hy benodig R30 000 om ’n eie kryt te bekom wat dit maklik sal maak om op enige plek in die Boland toernooie aan te bied.