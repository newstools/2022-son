PAUL Gorries, die afrigter van Suid-Afrika se nasionale 4X100m-aflosspan, glo sy span het beslis ’n punt om te bewys. Dit is ná laas jaar se teleurstelling by die World Relay Champs en hul vertoning op die Olimpiese Spele in Japan. Altesaam ses naellopers is vandeesweek in ’n kragtige 4x100m-aflosgroep ingesluit wat die Reënboognasie vir Atletiek Suid-Afrika (ASA) by die CAA Afrika-kampioenskapsbyeenkoms van 8 tot 12 Junie in Mauritius gaan verteenwoordig. Die aflos-groep sluit in naellopers van die kaliber van Akani Simbine, Clarence Munyai, Henricho Bruintjies, Emile Erasmus, Sinesipho Dambile en Benjamin Richardson. Hulle sal daarin wil slaag om Suid-Afrika se kontinentale titel suksesvol te verdedig. Gorries het gister aan Son gesê: “Die plan is dat ons die aflos moet wen, want dit sal ons help om ons posisie op die ranglys te verbeter. “Dit was ’n bittersoet jaar vir die aflosspan. Dit was uiteraard ’n groot teleurstelling toe een van ons atlete, Thando Dlodlo, agterna positief vir ’n verbode middel getoets het. Daar was ook die teleurstelling op die Olimpiese Spele in Japan. “Die manne sal beslis wil vergoed. “Dit is goed wat gebeur wat buite jou beheer is. “Benewens dat ons ons plek op die wêreldranglys moet verbeter, moet ons ons titel suksesvol by die African Champs gaan verdedig. “Henricho is tans in baie goeie shape. Al die klein beserings en niggles is nou agter die blad. “So, ek soek beslis ’n plek in die topdrie vir hom,” het Gorries Woensdag gesê.