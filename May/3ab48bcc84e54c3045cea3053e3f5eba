DIE vermeende parlementbrandstigter, Zandile Christmas Mafe, gaan na verwagting Maandag die Kaapse hooggeregshof nader vir 'n borgtog. Mafe se appél sal kom nadat sy borgtogaansoek vroeër vanjaar by die Kaapse landdroshof van die hand gewys is. Volgens 'n woordvoerder van die nasionale vervolgingsgesag (NVG), Eric Ntabazalila, sal Mafe se borgtogaansoek appél voor drie regters plaasvind. Dit sal volg nadat regters James Lekhuleni en Daniel Thulare vertoë in die appél op 25 April gehoor en uitspraak weerhou het. Ntabazalila sê die partye in die saak (staat en verdediging) is Maandag ingelig dat die vertoë sal Maandag weer gehou word, met die derde regter, wie se naam nie bekendgestel is nie, teenwoordig. Mafe word van huisbraak met die opsit om terrorisme en brandstigting te pleeg, brandstigting, terrorisme en diefstal aangekla. Die saak teen Mafe is vroeër by die Kaapse streekshof tot 9 Junie uitgestel en dit het gevolg nadat die staat ingelig is dat die finale skade-verslag (damage report) sal op 20 Mei reg wees. Die senior staatsaanklaer, adv. Mervyn Menigo, het vroeër in die hof gesê die misdaadverslag en brandstigtingverslag sal teen die volgende hofdatum gereed wees. Die saak sal na verwagting na die hooggeregshof oorgeplaas word vir verhoordoeleindes. Mafe is in hegtenis. 