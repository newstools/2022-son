DIE gewilde Coke Cup sal dié seisoen ’n nuwe kam­pioen kry. Dit is nadat Juventus Sondag die kampioen, Dynamos (ook bekend as Helderberg Falcons), met 3-1 getroef het. Dit is veral FC Bishop Lavis wat voel hy nou ’n beter kans staan om sy hande op die trofee te kry. Die span van Riedewaan Fredericks (manager) het sy bedoelings in die seisoen se prestigeryke Coke Cup reeds duidelik gemaak. Lavis is een van die spanne wat die meeste doele (11) tot dusver aangeteken het ná die twee rondes van die kompetisie. Die span van die Nor­therns LFA het sy kliniese sege van 7-0 oor Military FC laas week opgevolg met ’n oorwinning in ’n sewedoel-riller van 4-3 teen Stephanian Sondag op sy tuisveld. Bekerreeks Die klub se voorsitter, Fred Darries, reken hulle uitdagings soos die onvoltooide spelers-registrasiekaarte is nou agter die rug wat beteken dat hulle hul sterkste span in die veld kan stoot vir dié bekerreeks “Dinge lyk belowend maar ons raak nie carried-away nie,” vertel Darries. “Dit was ’n harde wedstryd want Stephs is ’n goeie span en jy moet hulle hul due gee. “Ons het dit nie alles op ’n skinkbord gekry nie. Die telling is bewyse van hoe hard hulle geveg het,” het hy bygevoeg. Fredericks en sy troepe wag nou met groot belangstelling om uit te vind wie hul volgende teenstander in die reeks gaan wees. Darries is oortuig dat hulle nie skroom om teen die grootvisse te staan te kom nie. “Ons het al tot die Ronde van 32 deurgedring waar ons teen ’n reus soos Hanover Park vasgeval het,” vertel Darries. “So, ons vrees niemand nie. Boonop is daar tekens dat ons die seisoen nog beter kan vaar,” het hy bygevoeg.