JAFTA Booysen, pas verkose president van Safa Sentraal-Karoo, sê die vorige bestuur het ’n disfunksionele organisasie agtergelaat. Nou is dit tyd om die organisasie van car boot-administrasie tot uitnemendheid te lei, het Booysen gepleit. Booysen het vanuit die heup geskiet en gewaarsku dat hy nie sal toelaat dat David Maans die organisasie as gyselaar hou deur nie handover te laat geskied nie. Maans is vroeër die maand as president van die organisasie uitgevote. Amptenare Hy het aan Son bevestig dat sy appèl deur Safa se hoofbestuur ontvang is en dat hy op ’n verhoordatum wag. Maans glo die verkiesing het nie volgens Safa se neergelegde reëls geskied nie — ondanks die feit dat twee amptenare die verkiesing behartig het. Booysen sê hy en sy bestuur gaan intussen voort om die organisasie op ’n nuwe pad te lei. Booysen sê: “Ek wil dit onomwonde stel: Ons sal nie ’n Donald Trump-sage duld nie en sal ook nie huiwer om regstappe te doen as ons nie samewerking van mnr. Maans kry om ’n gladde oorgang te verseker nie.” Booysen sê verder hy het Donderdag met sy bestuur vergader en daar is toe besluit om ’n vergadering met skolesokker binne sewe dae te belê. Die uitspeelwedstryde in dié streek se Derde Liga sal eerskomende Saterdag in Beaufort-Wes plaasvind, met R1 500 prysgeld wat aan die wenner geskenk sal word om met reiskoste te help. ’n Home for football (kantoor) sal ook so gou moontlik gevind en gevestig word. “Daar is ook die aangeleentheid van mnr. Maans se poging om die verkiesing te kaap toe hy ’n skrywe ingehandig het om myself en Truman Prince te skors,” onthul Booysen. “Dit is deur ’n Safa-afvaardiging van die tafel afgevee omdat dit sonder substansie is en ook nie volgens prosedure geskied het nie. “Dit sal ons nou ook ondersoek en as daar voldoende gronde is om tugstappe te doen, sal ons dit oorweeg,” het hy bygevoeg.