DIE DA het dokumente van beweerde bedrog en korrupsie teen een van sy eie lede by die Valke ingedien. In 'n verklaring bevestig die tussentydse Wes-Kaapse DA-leier, Tertius Simmers, dat fluitjieblasers die premier, Alan Winde, genader het. "Die bewerings hou verband met reis- en-vermaaktoelaageise deur die speaker van die provinsiale parlement, Masizole Mnqasela. "Die fluitjieblasers, wat anoniem wil bly, het Woensdag protected disclosures met ondersteunende bewyse oorhandig." Simmers noem verder dat die DA die saak by die Valke vir ondersoek aangemeld het en dat die party se regskommissie dit ook dringend sal ondersoek. Dié stap deur die DA kom op dieselfde dag as wat die sogenaamde Vassen-verslag deur die speaker aan lede van die Wes-Kaapse parlement gestuur is. Die 151-blad-verslag spruit voort uit ‘n ondersoek of 'n BMW X5 deur die adjunk-speaker, Beverley Schäfer, fruitless en wasteful uitgawes was.