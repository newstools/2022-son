DIEsokkerspan van Hanover Park het vir die derde keer agtereenvolgens boaan die punteleer van Safa Cape Town se Derde Liga geëindig. Hierdie keer hoop die Brasse vannie Park, dat geen raadsaal-aksie in hul pad sal staan om die Wes-Kaapse uitspeelronde te haal nie. Verlede jaar het die uitslag van ’n tugverhoor Hanover Park verhoed om na die uitspeelronde deur te dring. Dit, ondanks die feit dat hy boaan die log geëindig het. Hy is skuldig bevind dat hy ’n speler laat speel het wat nie aan die nodige registrasie-vereistes voldoen het nie. In 2020 het die span van Andrew Pequeno (afrigter) in die uitspeelronde in Bredasdorp in die hek geduik. Hanover Park het vanjaar daarvan seker gemaak daar geen kans is dat hy deur enige span ingehaal kan word nie. Pequeno-hulle het Cape Town City in hul laaste wedstryd met 5-2 oorrompel om hul veldtog op 73 punte ná 30 wedstryde af te sluit. Dit is 15 punte meer as Greenwood Athletic wat tweede klaargemaak het. Ofskoon die datums vir die uitspeelronde nog nie vasgestel is nie, sal dit heelwaarskynlik aan die Weskus plaasvind. Die streek is geskeduleer om die gasheer te wees. Intussen is daar vasgestel dat vyf spanne wel van die Wes-Kaapse Tweede Liga gerelegate sal word. Sou dit bekragtig word, sal Jomo Power van Safa Cape Town, wat in die negende plek klaargemaak het, saam met Black Cats (Eden) en Gansbaai City (Overberg), van die Afdeling A na hul onderskeie streke afskuif. In die Afdeling B is relegasie vir Police FC (Overberg) en Langebaan (Weskus) ’n werklikheid.