TRAVIS Taute skryf stories wat hy wil gaan kyk. Die skrywer en regisseur van Suid-Afrika se jongste aksiefliek, Indemnity, beskryf homself as ’n filmmaker met ’n groot belangstelling om unieke Suid-Afrikaanse stories te vertel. Travis, oorspronklik van Belgravia Road, Athlone, sê hy was maar nog altyd lief vir movies maak. Sy eerste play het hy immers geskryf toe hy op laerskool was. Verlief “Dit was ’n 90’s-komedie, Can Hardly Wait, oor ’n groep hoërskoolleerders by ’n partytjie en alles speel daar af.” Voor sy lewe as filmmaker was hy ’n professionele swemmer, wat gedroom het van die Olimpiese Spele. Maar dis kortgeknip deur ’n motorfietsongeluk. “Dit was divine intervention.” Ná skool het hy ’n gap-jaar gevat, waarin hy kennis gemaak het met ’n filmskool en hy was met die intrapslag verlief. Travis bieg hy het nog baie van die plays wat hy as skoollaitie geskryf het. Dit het 10 jaar geneem vir Indemnity om die lig te sien. Travis verduidelik: “Een van die groot redes is finansies, maar ek glo alles gebeur vir ’n rede. “Sou ons die movie vroeër maak, weet ek nie of ek volwasse genoeg was om die emosionele gewig wat in die movie aangeraak word, te kon dra nie.” Daar is baie meer van homself in die fliek as wat Travis gedink het. Son wou by die skrywer en regisseur weet of van Wesley Abrams (Qaeed Patel) se eienskappe sy eie as seun was. Wesley is die seun van Theo Abrams (Jarrid Geduld) en Angela Abrams (Nicole Fortuin). “Ek het nog nooit so aan die karakter gedink nie. Maar, ja, noudat julle dit vra — daar is in Wesley ’n bietjie van myself toe ek ’n kind was.” Dis nie die net in die fliek dat hy trauma ervaar nie. Travis sê in sy eie lewe het hy trauma ervaar as tienerseun met ’n motorfietsongeluk. “Ek was huiwerig om daaroor te praat of iemand te gaan sien. “Ek het om my begin kyk en veral na mans van kleur en die stigma wat gekoppel is aan mental health.” Met sy navorsing het hy gekyk na trauma van verskeie sektore en veral frontline-werkers. “Wat my aandag getrek het, was brandbestryders, want wat is manliker of word so uitgebeeld as ’n brandweerman? “Binne daai omgewing van manlikheid is daar baie toxic masculinity, want daar is baie trauma. “Maar wanneer jy rondom die manne is, hoe het jy ’n gesprek oor iets wat gesien word as ’n weakness?” Travis vertel nog iets wat sy aandag getrek het, was dat brandbestryders ongelukke wat dikwels grusame tonele is, moet opruim. Travis bieg dat voordat hy sy Tom Cruise gekry het, was daar ander akteurs wat vir die hoofrol oorweeg is. Perfek “Met sy oudisie het Jarrid net kwesbaarheid tot die karakter gebring en toe weet ek dis ons Theo Abrams, wat die emosionele gravitas het.” Travis sê vir hom was dit ook perfek dat Jarrid sy eie stunts wou doen. “Wanneer ek movies kyk, hou ek daarvan om te sien die akteurs doen hulle eie stunts. Dit is tog wat Mission Impossible, Mission Impossible maak.”