STATISTIEKE Suid-Afrika gee Wes-Kaapse inwoners ’n laaste kans om getel te word. Risenga Maluleke, die Statistikus-generaal, doen 'n laaste beroep aan alle inwoners van die Wes-Kaap, wat nog nie getel is nie, om van hierdie laaste geleentheid gebruik te maak om die sensusvraelys teen 31 Mei te voltooi. Geen verdere uitbreidings ná hierdie datum sal moontlik wees sonder om Sensus-gehalteversekering en ontledingsaktiwiteite in die gedrang te bring nie. Die Sensus het ten doel om alle huishoudings te tel. Lae deelnamekoerse kan die akkuraatheid van die algehele sensusresultate beïnvloed wat die basis is vir begrotingstoekennings oor plaaslike, provinsiale en nasionale regering. Sensusdata maak goeie beplanning vir die verskaffing van dienste, regeringsprogramme moontlik. Die verdere uitbreiding van die provinsiale bevolkingtelling sal 'n omvattende statistiese profiel van die land en billike toewysing van hulpbronne verseker. Die positiewe reaksie van inwoners van die Wes-Kaap op dringende versoek die afgelope maand, het gelei tot 'n aansienlike toename in die aantal huishoudings wat getel is van 49% ná die Paasnaweek tot 70% op 12 Mei. Die Wes-Kaapse provinsiale regering en munisipaliteite regoor die provinsie het aansienlik bygedra tot die bewusmaking van die belangrikheid daarvan om getel te word. Inwoners word aangemoedig om gebruik te maak van die aanlyn vraelys-invulopsie wat by getcounted.statssa.gov.za (datavry) verkry kan word. Tot op hede is byna 100 000 aanlynvraelyste in die Wes-Kaap voltooi. Alternatiewelik, beantwoord die vraelys van aangesig tot aangesig met een van die Sensus-veldwerkers wanneer hulle jou area besoek of waar jy hulle by jou plaaslike winkelsentrum of staatsdienspunt sien. Die voltooiing van die vraelys neem slegs 15 - 30 minute en alle inligting wat verskaf word, is streng vertroulik.Die Sensus-inbelsentrum is oop om met enige navrae te help - 0800 110 248 (tolvry) of e-pos census2022@statssa.gov.za 