DIE Afrikaanse Taalmonument (ATM) kyk na die moontlikheid om hul naam te verander. In 'n verklaring bevestig die ATM dat die minister van kuns, kultuur en sport, Nathi Mthethwa, in Maart vanjaar die taalmonument as een van die instellings geidentifiseer het wat hul naam sal moet verander. Die verklaring lees: "Dit was tydens die jaarlikse aandeelhouers-ooreenkomste tussen die departement en entiteite wat onder die portefeulje val. "In reaksie op hierdie aankondiging het die instelling besluit om 'n konsultasieproses van stapel te stuur, om die haalbaarheid van 'n moontlike naamsverandering te ondersoek." Daar sal onder meer vir die ATM 'n strategiese beplanningsessie oor twee dae wees, wat gevolg sal word deur 'n openbare vergadering op 28 Mei in die Paarl. "Tydens die vergadering sal die publiek se insette gevra word." Die ATM noem verder dat hulle nie verdere kommentaar sal lewer nie, om nie 'n proses vooruit te loop nie.