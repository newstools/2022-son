’N MA se hart is gebroke nadat sy die laaste van haar drie kinders ook op ’n tragiese wyse verloor het. Marshalino Giddion (38) van Eikendal in Kraaifontein is Saterdagaand in Brackenfell gestenig en vir dood agtergelaat. Volgens sy mammie, Gloria Noach, het hy Woensdag sy laaste asem in die Tygerberg-hospitaal uitgeblaas. Noach het aan Son vertel sy is nou kinderloos ná Marshalino se dood. Sy sê haar een seun, Mario Giddion, is vier jaar gelede in Wesbank doodgeskiet en haar jongste, Liano, is twee jaar gelede deur ’n trein dood gestamp. Sy sê hulle het Saterdag Marshalino se jongste kind se verjaardag gevier, toe sy die tyding kry dat haar kind gestenig is. Noach sê haar suster het haar die slegte nuus meegedeel en sy het besluit om hom die volgende dag in die hospitaal te besoek. Sy vertel: “Ek het gesien hoe lê hy. Hy’t ’n pyp in sy keel gehad, maar hy kon niks doen nie. “Daar was ’n masjien wat op en af geblaas het sodat hy nie klonte ontwikkel nie. “Hy het steke aan die een oog gehad en die anderkantse oog was toegeswel. “Ek het nie geweet hy het ’n gat aan die agterkant van sy kop nie. “Ek het dit eers gister (Woensdag) raakgesien toe hy daar dood lê. “Die kopdokters het vir ons gesê dat hulle niks vir hom kon doen nie. “Ek sou hom nog gister gaan besoek het, maar toe sê hulle dat hy nie meer in die saal is nie. Toe was hy al reeds dood.” Wreed Noach sê sy nie kan dink hoekom haar kind so wreed vermoor is nie, selfs al was hy by ’n bende betrokke. Sy sê daar is nie ’n mens wat al ooit by haar kom kla het dat haar seun hulle leed aangedoen het nie. Noach glo Marshalino is na sy dood gelok en toe deur ’n groep mans oorval. Sy vertel: “Hy is ge-coward. Daar was twee mans saam met hom, maar hulle het nie seergekry nie. “Ek weet nie hoe ek moet voel nie, want ek het nie meer kinders nie. “As my kinders nog deur die Here weggevat is, sou ek verstaan. “Maar dis deur mense se toedoen.” Noach sê dat sy reeds Marshalino se lyk uitgeken het. Sy is nou besig om begrafnisreëlings te tref. Volgens die polisie het hulle op die oomblik geen rekord van die voorval wat tot Marshalino se dood gelei het nie.