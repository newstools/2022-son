DIE cops het die naweek verskeie mense gearresteer in bendegeteisterde gebiede op die Kaapse Vlakte. Sondag omstreeks 01:50 het lede van die Delft-misdaadvoorkomingseenheid patrollies in Bergbessiestraat, Roosendal, gedoen toe hulle ’n verdagte persoon gestop en deurgesoek het. Die 39-jarige man is in besit van ’n 9 mm-pistool en ammunisie gevind en in hegtenis geneem. Omstreeks 05:15 het dieselfde eenheid nog ’n verdagte in besit van ’n 9 mm-pistool en ’n leë magasyn in Bagzanestraat, N2 Gateway, gearresteer. Die 65-jarige man verskyn Dinsdag in die hof. In Parkwood het die Grassy Park-polisie Vrydagoggend twee vuurwapens in ’n hondehok by ’n huis in Kiewietweg gevind. Betrap By dieselfde huis is ’n verskeidenheid dwelms ook gevind. Vier verdagtes, twee mans en twee vroue van tussen 32 en 48, is in hegtenis geneem. By ’n tweede adres in Cuckoo-singel is ’n 28-jarige man op ’n vuurwapenverwante klag gearresteer en sy 34-jarige meisie vir die besit van tik. ’n Verdagte (37) is ook by Allison Court, Heideveld, in besit van ’n ongelisensieerde rewolwer en ammunisie betrap. Intussen is verskeie polisie- eenhede, waaronder die teen-bende-eenheid in Manenberg, ontplooi om misdaad daar hok te slaan.