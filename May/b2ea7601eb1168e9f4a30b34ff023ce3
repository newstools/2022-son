DIE rugbyklub Hamediehs sal beslis nou slaggereed voel vir eerskomende naweek se Cape Malay-derby in die Westelike Provinsie se City League. Hassiem Samsodien, coach van Hamediehs, was in sy skik nadat sy span Young Ideas Saterdag met 31-17 geklop het. Dit was Hamediehs, ’n Moslem-klub, se eerste wedstryd van die seisoen ná die maand Ramadaan. Wanneer spanne gewoonlik ’n eerste wedstryd betree is daar soms nog haakplekke, maar Samsodien kan heel tevrede wees met die oortuigende wyse waarop sy troepe met Ideas klaargespeel het. Hamediehs kom nou volgende teen nog ’n Moslem-klub in Violets te staan. Dit gaan ’n wegwedstryd vir Hamediehs wees, waaroor Samsodien aan Adnaan Mohamed gesê het: “Die next game vir ons is Violets, en dit sorg omtrent vir opgewondenheid — twee Malay clubs wat mekaar aanvat. “Ons is reeds opgewonde, ons sal dié week hard moet werk en dit is boonop ’n wegwedstryd. Dis alles goed wat ons in ag moet neem. “Ons is nog besig om te bou en vat dit game vir game.” Violets het ook goed afgeskop in die City League deur Polisie met 26-24 te klop. CITY NORTHERN SOUTHERN