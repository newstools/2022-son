DIT was gister ’n hartseer en droewige Eid vir die familie van baba Kai-Isha Meniers wat Saterdag buite Shoprite in Bishop Lavis ontvoer is. Die twee maande oue baba se mammie, Francis Meniers, het gister aan Son gesê, dat sy nooit gedink het haar baba se ontvoerder haar sou so lelik indoen nadat sy haar as weldoener voorgedoen het nie. Francis sê dat sy gedink hett Saterdag was haar “lucky day” nadat die verdagte aangebied het om vir Kai-Isha kimbies, wet wipes en ’n blik melk te koop. Maar dit wil nou voorkom asof die ontvoering goed vooruit beplan is omdat die ontvoerder die heeltyd haar en haar kinders agtervolg het, vertel die mammie. Francis sê sy was heeltyd onbewus daarvan. Dit was haar dogter wat haar aandagtig gemaak het. Die mammie sukkel egter soos sy probeer sin maak oor die dag se gebeure toe haar baba spoorloos verdwyn het. Francis vertel: “Sy het my agt-jarige meisiekind genader. Sy wou weet of dit die klong se pram was toe sê my dogter vir haar ‘nee dis my ma se baba s’n wat op haar arm is’. Ontvoerder “Toe ek uit die winkel kom, toe sê sy vir my ‘Mammie die vrou bly vir my vrae vra oor Kai-Isha. “Ek wou by Greenmarket ingaan en het die pram gelos tussen die Pakistani-winkel en die stalletjie waar almal hulle kon sien. My kinders kon nie saam met my by die winkel ingaan nie. “Toe ek wou loop, toe hoor ek net ‘Excuse me, ma’am’. “Toe ek my omdraai, sien ek sy (ontvoerder) staan voor die pram voor Greenmarket. “Sy het haarself aan my voorgestel en ek het gesê my naam is Francis. “Sy sê toe vir my dat sy ’n klomp babaklere het, maar dis seunsklere en dat sy ’n seun verwag. “Sy vra toe of sy maar die klere mag bring. Ek het ingestem en sy het gevra waar bly ek. “Ek het verduidelik waar ek bly, maar het nie my presiese adres gegee nie oor almal my ken. Sy kon net vra waar Francis bly. Ons wou toe loop en sy sê vir my sy’t ’n gevoel dat sy iets vir die baba moet koop. “Ek sê toe vir haar dis nie nodig nie. Sy sê toe nee, maar sy voel dat sy iets moet koop. “Ek sê toe vir haar dis haar keuse, want sy’t gevra om iets te koop. Sy het gevra watter winkel en ek het gesê die Chinese winkel is die beste vir my, want dis op my way huis toe. “Voor ons oor die pad gaan, vra sy vir my of sy die kind maar kan hou en ek sê toe dis okay, oor ons mos saam gaan loop. “Ek is toe in by Savemore en daar was Pampers en Huggies en sy’t gesê ‘vat sommer van die see through- pakke’ oor dit die naaste is.” Francis sê voor hulle by die winkel uit is, het die ontvoerder aangehou dat sy ’n pak wipes moet vat en wou vir Kai-Isha melk ook koop, maar sy het geweier. Volgens haar is sy intussen huis toe om die inkopies weg te neem wat sy gaan koop het en toe sy haar kom kry, het die verdagte hulle tot by die huis agtervolg. Francis sê toe hulle vir ’n tweede keer weer winkel toe is, het die vrou ’n geleentheid gekry om haar baba te steel, want toe is sy weer by die winkel in. * Candice van der Rheede, stigter van die Western Cape Missing Persons Unit, wat tans besig is met ’n soektog na Kai-Isha, sê sy glo ’n sindikaat is by die ontvoering betrokke. Van der Rheede sê: “Hierdie is sindikate en human traffickers waarvan ons nou praat. Hierdie is ervare mense wat hierdie goed beplan. “Sy het ’n blou kombers in haar opgedruk om voor te gee sy’s swanger. “Nou hoe het sy geweet om nie ’n pienk kombers te bring nie? Want sy het die baba vooraf geken, want voor sy die vrou ontmoet het, het sy geweet die baba is ’n dogtertjie. Hulle het dit al voorheen gedoen. Hulle scout gewoonlik om die plekke en die areas uit te check.” Van der Rheede sê dié sindikate doen hul navorsing by kraamsale en slaan gewoonlik toe op die mees kwesbare mense.