DIE jongste munisipale sensusdata deur Statistieke Suid-Afrika, toon dat hoewel daar tussen 2018 en 2019 'n effense daling in die aantal emmertoilette in die land was, meer as 42 000 van hierdie geriewe steeds nasionaal gebruik word. Die Noord-Kaap is een van die provinsies wat steeds geteister word deur onvoldoende sanitasie en hoë getalle emmertoilette. Sputnik Ratau, woordvoerder van die departement van water en sanitasie, sê die departement bespoedig sy program om emmertoilette in die provinsie uit te roei. “Die aantal emmertoilette wat nog uitgeroei moet word in beide die Vrystaat en die Noord-Kaap, is altesaam tussen 12 000 en 14 000, en dit is hoeveel ons in hierdie boekjaar wil uitroei. Die departement gryp in deur saam met munisipaliteite te werk en te verseker dat waterpype voorsien sal word,” sê Ratau. Ratau sê hierdie onderneming deur die departement kom te midde van 'n statusverslag oor reservoirs wat die departement vroeër in Mei vrygestel het. Dit het 'n verlaging in watervlakke in die Noord-Kaap van 121,8% tot 112,1% aangeteken. Dit het ook uitgewys die provinsie onderpresteer op die Green Drop sertifisering-ouditverslag wat in April beide die Noord-Kaap en Vrystaat provinsies se munisipale afvalwaterbehandelingstelsels as in 'n kritieke toestand geïdentifiseer het. Die Green Drop-sertifisering is 'n aansporing-gebaseerde reguleringsprogram, wat daarop gemik is om die kwaliteit van waterdienste regoor die land te verbeter. 