M-NET gaan binnekort ’n interessante dramareeks begin uitsaai. Die plaaslike reeks Desert Rose handel oor Eben Greyling, die jong seun van ’n afwesige pa, wat ’n versoek weier van die gesin se weldoener, Van As, om te gaan visvang, en sodoende ’n lang staande ooreenkoms verbreek. Die gevolge van die verbreekte ooreenkoms het ’n reeks chaotiese gebeure aan die gang gesit soos wat die gesin gedwing word om wat na hulle kant toe kom, aan te durf. Desert Rose, wat op ’n afgeleë plaas in die Noord-Kaap afspeel, is ’n emosionele, eienaardige en nuwe gesinsgesentreerde drama wat 2 Junie op M-Net (DStv-kanaal 101) begin. Daar is laas week ’n launch op die Suidoosterfees by die Kunstekaap-teater gehou waar lede van die media, insluitend Son, die eerste episode van Desert Rose gekyk het. In die agt-delige drama word komedie, spanning, misdaad, romanse, sexiness en musiek gemeng terwyl dit fokus op die onwaarskyn­like herverbinding van ’n pa en sy kinders. Vertolk Die pa, ’n eertydse musiekster in die Noord-Kaap, Freddie “Fingers” Greyling, word vertolk deur Neil Sandilands, wat ook baie van die musiek in die reeks geskryf en uitgevoer het, begelei deur Theo Crous en Frazer Georgio Barry. Sandilands (The Flash, Sweet Tooth, The 100) sluit aan by ’n indrukwekkende ensemble-groep briljante akteurs sowel as opkomende akteurs, onder wie Amalia Uys (7de Laan, Spoorloos); Kai Luke Brümmer (Moffie, The Kissing Booth); Christia Visser (Die Boekklub); Tinarie van Wyk (onlangs in nog ’n M-Net-reeks, Recipes for Love and Murder); Daniah de Villiers (Kompleks); Brandon Daniels (Four Cor­ners); komediant Ben Voss (Spud); komediant Tracy Lee Oliver (Blitz Patrollie, Dream Girls); Danny Ross (Suidooster, Arendsvlei); Roeline Daneel (Die Boekklub, Krotoa); Craig Urbani (Legacy, The Last Days of American Crime); Melt Sieberhagen (Opgewek deur Wolwe, Distrik 9) en David Viviers (Tali’s Baby Diary, Black Sails). Desert Rose se première is op Donderdag 2 Junie om 20:30. Dit sal op CatchUp beskikbaar wees. 