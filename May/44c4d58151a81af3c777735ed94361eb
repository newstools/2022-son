DIE oorsaak van die akteur Jamie Bartlett se dood is bekend gemaak. Die dood van Bartlett het Dinsdag skokgolwe deur die vermaaklikheidsbedryf gestuur. Sy lewensmaat, Rosa Onious, het die oorsaak van sy dood bekend gemaak. “Ons het die lykskouing se uitslag gekry, en hulle het gesê dit was ’n hartaanval,” het sy gesê. Bartlett is Maandagaand in sy slaap dood. Die emosionele Onious sê hy het ’n middagslapie geneem, soos hy gewoonlik gedoen het wanneer hy nie gewerk het nie. Sy het hom omstreeks 17:00 probeer wakker maak sodat hy kon opstaan om sy boys te gaan ontmoet. Hy het egter nie wakker geword nie. “Ek het twee keer sy naam geskree, maar hy het nie opgekyk nie,” het sy gesê. Onious het gesê sy het weer probeer om hom te stamp om hom wakker te maak. Sy het toe haar ma geroep, wat buite was, en sy het  alles probeer. Die ma en dogter het toe ’n ambulansdiens gekontak wat glo binne 15 minute opgedaag het. “Hulle het alles probeer om hom by te bring, CPR, alles, maar dit was te laat,” het sy gesê. Jamie en Onious het mekaar volgens ’n artikel in 2020 in You 11 jaar gelede op ’n aand uit in Melville ontmoet. Maar die vonke het eers begin spat toe hulle in November 2019 weer kontak gemaak het. ’n Private plegtigheid sal in Kaapstad gehou word en ’n gedenkdiens in Soweto op datums wat nog aangekondig sal word.