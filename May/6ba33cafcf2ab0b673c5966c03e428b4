WARREN Petersen, hoofafrigter van Durbanville-Bellville (Durb-Bell), glo Saterdag se Superliga A-kragmeting met Union-Milnerton (UniMil) gaan deurslaggewend wees. Durb-Bell het laas week ’n oortuigende oorwinning van 37-20 oor Villager op Brookside behaal. Durb-Bell is een van die pasaangeërs in Superliga A met 20 punte op die log ná vyf wedstryde. Hy het tot dusver net een keer, teen Valsbaai vasgeval. Daarteenoor is UniMil onoorwonne met vyf bonuspunt-seges en het 25 punte. Petersen is dus bewus van die groot uitdaging wat die besoekers van Milnerton gaan bied. Hy het Donderdag aan Son gesê: “Ons beoog om in die top-vier te wees, daarom glo ek Saterdag (môre) se game gaan deurslaggewend vir ons wees. Ontleed “Omdat ons teen Valsbaai vasgeval het, is dit ’n game wat ons nie kan bekostig om te verloor nie. Ons het die games wat hulle teen Maties en UWK gespeel het ontleed, so ons is goed voorbereid vir UniMil. “Dit is altyd ’n tight game tussen ons. So ons weet wat om te verwag en ons sien uit na ’n titaniese stryd. Dit is ’n span wat hom voor- en agterlangs fisiek laat geld. “Hulle speel al ’n paar jaar saam, met dieselfde spelers. Hier en daar het hulle twee of drie versterkings bygekry met spelers soos Wilton Pietersen en Hilton Lobberts, asook ’n nuwe losskakel in hul geledere. “Hulle het ’n afgeronde span wat boonop ook goed afgerig word deur Isma-eel Dollie en Adrian Jacobs. “Dollie en Jacobs het albei al SA spanne as spelers verteenwoordig en is baie ervare coaches.” Petersen sê sy span kan nie bekostig om stadig te begin en foute te maak nie. “Teen Valsbaai het ons nie goed begin nie en was van meet af met ons rug teen die muur. Ons het wel die tweede helfte goed begin en ’n agterstand van 15 tot 20 punte uitgewis. In die top op the table clash sal ons nie kan bekostig om stadig te begin nie. “Ons dissipline het ons voorheen so ’n bietjie in die steek gelaat, en sal ook opgeskerp moet word. Dis daai een of twee penalties te veel wat aan die einde van die dag jou duur te staan kom,” het hy gewaarsku.