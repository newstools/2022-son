ANTON Moolman bly optimisties dat sy span die uitspeelronde sal kan haal. Die breier van die SWD-Arende sê sy span het Saterdag in Welkom teen ’n baie swaar agttal van die Griffons te staan gekom. Die Arende het die Carling Eerste Liga-wedstryd met 40-16 verloor. Dit is die Suid-Kapenaars se tweede nederlaag in hulle veldtog. “Ons is ’n span wat aan die bou is. Ons maak met elke wedstryd vordering en ons spelers word al hoe meer gewoond aan die kompetisie. “As in ag geneem word dat ons ook nog tuiswedstryde oor het, is ek oortuig dat ons baie beter sal vaar,” het Moolman gesê. Onoorwonne Die Arende beklee nou met nege punte ná hulle vyf wedstryde die vyfde plek op die promosiepunteleer. Die Griffons is saam met die OP Olifante onoorwonne op die punteleer. Die OP is met 15 punte boaan die punteleer, maar het een wedstryd meer as die Purple People Eaters (Griffons) gespeel. Intussen het die Boland-Kavaliers ook net-net met 22-23 teen Zimbabwe vasgeval. Die span van Wellington staan ook op nege punte ná vier wedstryde, en het tot dusver nog net een wedstryd gewen. Op die gesamentlike punteleer, wat die drie internasionale spanne, Zimbabwe, Kenia en die Black Lions van Georgië insluit, is die Griffons (25 punte) boaan die punteleer, gevolg deur die Valke mey 20.