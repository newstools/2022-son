ALEIT se tyd is nou uit. Die stigter en voorsitter van The Aleit Group, Aleit Swanepoel, het sy laaste asem uitgeblaas. Die 47-jarige geleentheidsorganiseerder en troubeplanner is veral bekend vir sy TV-reeks Tyd met Aleit op kykNET (DStv 144), wat ses seisoene op die kassie was. In ’n verklaring op Instagram het Die Aleit-Groep gesê: “Dit is met groot hartseer dat ons julle in kennis stel van die afsterwe van ons stigter, Aleit Swanepoel. “Aleit is in sy slaap oorlede en hoewel daar geen verdere inligting is om op hierdie oomblik te deel nie, vra ons dat julle sy familie in jul gedagtes hou terwyl hulle deur hierdie moeilike tyd gaan.” Die verklaring lees verder: “Aleit was ’n innoveerder, perfeksionis en kreatiewe genie wie se flambojante persoonlikheid en toewyding baie gemis sal word. “Ons sal voortgaan om sy groot nalatenskap deur alle Aleit-besighede en -entiteite te handhaaf en te koester.” Aleit laat ’n aangenome dogter, Kateline, agter.