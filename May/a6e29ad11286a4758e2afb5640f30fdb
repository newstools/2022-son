“MAG hierdie week ons daaraan herinner dat meer gedoen moet word om ons kinders veilig te hou.” Só sê Sharna Fernandez, Wes-Kaapse minister van maatskaplike ontwikkeling, met die begin van nasionale Kinderbeskermingsweek. Fernandez sê die week, wat van 29 Mei tot 5 Junie gevier word, is ’n kans vir almal om saam te staan en oor die beskerming van kinders te praat. “Terwyl ons Kinderbeskermingsweek begin, hernu ons ons verbintenis daartoe om ons kinders 365 dae van die jaar te beskerm. “Ons moet bedag bly op die kritieke rol wat ons almal moet speel om ons kinders se lewe te verryk. “Ek herinner die publiek graag aan die verskillende kinderbeskermingsdienste wat by die departement van maatskaplike ontwikkeling beskikbaar is, asook in die nie-winssoekende sektor en ander rolspelers in die kinderbeskermingstelsel.” Gedrag Die dienste wat die departement van maatskaplike ontwikkeling aanbied, sluit ’n reeks programme en diens­te in vir kinders wat wees gelaat, mishandel of verwaarloos is Daar word ook omgesien na kinders wat tekens van uitdagende gedrag toon, wat veiligheid en risikobepalingsdienste insluit. Fernandez vertel haar departement verskaf ook terapeutiese en psigososiale dienste, tydelike veiligesorgprogramme, adolessente ontwikkelingsprogramme en ontwikkelingsprogramme vir kinders met gedrags-, psigologiese en emosionele uitdagings. “Ons is dankbaar teenoor al die nie-regeringsorganisasies, maatskaplike werkers, kinder- en jeugsorgwerkers in die kern van die kinderbeskermingsektor. “Veral diegene wat ons aanhou help in ons pogings om ’n veiliger provinsie vir ons kinders te skep.” Fernandez noem dat daar ’n hele samelewingsbenadering moet wees om die land se pogings teen kindermishandeling te versterk.