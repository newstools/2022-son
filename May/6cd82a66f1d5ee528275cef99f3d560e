HAAI, Sonlanders! Dean Cloete word deur die mans gevange geneem en in 'n kamer toegesluit. Hy ontmoet 'n meisie, Sheri, wat aan hom die nodige inligting oor Shantell verskaf. Maar Sheri is gestuur om uit te vis oor sy identiteit en is toe glad nie aan sy kant soos hy gedink het nie. Sal Dean dit regkry om te ontsnap? Geniet nou die laaste hoofstuk van GWEN KORDOM se verhaal “'n Lewe Ver van Hier”. GINO Kwartet fokus nie terwyl hy in die straat stap nie.Sy gedagtes is ver. Hy dink aan die nuwe girl. Die een van Namakwaland. Hy wou haar vir homself hou, maar die gierige Madame J het hom voorgespring. Hy wou haar sien toe hy netnou daar ingeloer het, maar een van die ander girls het gesê Madame het haar daar weggevat. Blote leuens om hom daar weg te kry. Hy weet tog alles wat daar gebeur. Hy kan nie help om ’n bietjie skuldig te voel nie. Van al die girls wat hy al weggelok het, was sy seker die enigste een wat haar nie teëgesit het toe sy in die nuwe omgewing ontwaak nie. Daar het oornag ’n wysheid in haar oë gekom. Asof sy weet dat haar lewe nooit weer dieselfde sal wees nie. Die skuldgevoel wil hom nie los nie. In die verte blaf ’n hond. Die middagverkeer raas rondom hom en dis eers toe hy teen die man stamp dat Gino van sy omgewing bewus word. Die ou lig sy baadjie. Dan kyk Gino in ’n vuurwapen vas. Die kort, gespierde man kry hom in ’n stewige greep beet en stuur hom in die rigting van ’n swart motor wat in die straat wag. Hy word summier op die agtersitplek geprop. Daar is alreeds 'n ou agter die stuur. Toe die motor wegtrek, kyk Gino agter hom. Niemand gee juis aandag aan die motor nie en as iemand wel gesien het hoe hy helder oordag ontvoer word, traak dit hulle nie. Dis sy seker sy verdiende loon vir al die gruweldade op sy kerfstok. DEAN Cloete maak hom reg om vorentoe te storm, reg teen die een wat in die deur verskyn. Terwyl hy wag, stroom die sweetdruppels teen sy gesig af. Sheri spring uit die pad toe die deur oopvlieg. Dean storm reg teen Tiny vas. Dié keer is Tiny gereed vir hom. Hy kry Dean aan die nek beet en vat hom saam vloer toe. Dit word 'n geveg om lewe en dood. Iewers registreer iets in Dean se kop — Tiny se vuurwapen aan sy sy. Toe hy weer asemskep, gryp hy na die pistool. Sy eertydse opleiding in die weermag skop in. Hy is beheer en slaan Tiny twee keer oor die kop met die pistool. Dan is Dean op sy voete. Van Sheri is daar nou nie ’n teken nie. Tog hoor hy haar gille iewers aan die buitekant. Hy moet haar keer voordat sy Bruno en die ander bereik. Dean hardloop so vinnig as wat hy kan. Toe hy buite kom, sien hy dis alreeds te laat. Vier ouens storm oor die pad in sy rigting. Hy draai terug. In die kombuis check hy die pistool. Dan hurk hy langs die kombuistafel en wag. Toe die eerste ou by die deur instorm, brand hy los. Die ou het dit nie verwag nie. Die koeël tref hom in die buik en hy slaan agteroor. Die ander soek na skuilplek terwyl Dean na 'n beter posisie soek. Hy weet binnekort gaan die huis omsingel word. Sy tyd word min en dan is daar Tiny wat enige oomblik kan wakker word. Hy kan net hoop en bid op 'n wonderwerk. Hy wonder of Shantell nou al weet hy is hier. Dat hy dae lank na haar soek, oral uitgevra het oor haar. Totdat hy die enigste leidraad tot hier gevolg het. Sy moet darem weet dat haar neef nie soos 'n lafaard gesterf het nie.GINO Kwartet staar koud na die man voor hom. “Ek ken die tronk, Mr. Officer. So, niks wat jy sê, gaan my laat praat nie. Jy het jou tyd gemors om my teen die straat op te tel.” Michael Donalds pluk byna die stoel onder Gino uit. “Dis mense soos jy wat ’n mens laat besef hoe maklik dit is om te moor. Ek weet daar diep binne-in jou is nog ’n decent human being oor. Een wat nog omgee. “Daardie meisiekind se ouers dood van kommer oor haar. Sy is hulle enigste kind. Het jy dan nie ’n hart nie? Hoop jy kry nie eendag kinders nie. Dan sal jy sien waardeur jy hierdie ouers sit.” Die ondervragingskamer se deur vlieg oop. 'n Jong konstabel verskyn. “Michael, jy moet kom. Daar het oproepe oor 'n skietery in Brackenfell ingekom. Dis by daai salon. Dit blyk daar broei toe wel onheil.” Michael is op sy voete. Die ou voor hom is nou vergete. Hy is al amper by die deur toe Gino se stem hom terugroep. “Wag! Ek ken die plek goed. Ek sal jou alles vertel, officer. Laat my net asseblief saamgaan. Daar is iets wat ek moet doen.” “Kom,” sê Michael. DEAN weet hy is vasgekeer. Daarom wag hy op die ander se eerste move. Toe niks gebeur nie, lig hy sy voorlyf. Sy ore kan dit byna nie glo nie. In die verte hoor hy sirenes. Hy is op sy voete en stap versigtig na buite. Daar is nie ’n teken van die mans nie. Sy voete dra hom outomaties oor die pad. Sy hartklop ken nie ? einde nie. Hy sien die hekke oopstaan. Dis asof die mense in die plek oorhaastig was om daar weg te kom. ’n Polisievoertuig hou met skreeuende bande stil. Dan sien hy Michael Donalds en nog ’n ou die jaart in hol asof hul lewe daarvan afhang. Dean se voete kry vlerke. Daar is nou van oral uit die strate beweging. Hy volg die twee tot in die agterplaas waar ’n wendyhuis eenkant staan. Die jong ou breek byna die deur met sy hande af. Dean is agter hulle toe hy die deur oopkry. Op ’n ry sit ongeveer twintig meisies op die vloer en wag. Dean se oë soek. Toe sien hy haar eenkant in ? hoek sit. Sy staar met dowwe oë voor haar uit, asof sy alreeds oorgelewer is aan ’n lewe ver van hier. “Shantell?” Sy sit net. Dean moet vorentoe loop. Hy wonder hoekom alles skielik so dof om hom word. Dan besef hy dis die wasigheid voor sy eie oë. Hy hurk voor haar, vat haar aan die hand. “Shantell, weet jy wie ek is?” vra hy sag en wag op 'n antwoord. Sy knik. “Dean,”antwoord sy sag. Dan is haar arms om sy nek en hy tel haar versigtig op. Buite het dit hard en aanhoudend begin rëen. Iewers hoor hy deure klap. Iemand skree hulle sal aan die werk moet spring, want dis binnekort load shedding. Buite is die lewe besig om na normaal terug te keer. Vir hom sal niks weer dieselfde wees nie. Die jong man staar na hulle, lyk asof hy iets wil sê. Dean hou egter aan met stap. Shantell bewe in sy arms. Michael probeer hom nie keer nie. Buite lyk dinge anders, maar steeds dieselfde. Hy weet wat sy volgende stap sal wees. Sy oproep na oom Thys om te sê hy het Shantell gevind. Daarna sy soektog na ander meisies wat sonder spoor verdwyn het. Dis ’n belofte aan homself en aan dié wat nooit gevind is nie.