EVERTON het Donderdagaand met ‘n briljante terugvegpoging vorendag gekom om seker te maak hy behou sy Premierliga-status vir volgende seisoen. Die Toffees was ná 54 minute nog met 0-2 agter teen Patrick Vieira se Crystal Palace, met ‘n onsekere toekoms wat die klub in die gesig gestaar het. Met net een wedstryd oor was relegasie beslis ‘n groot moontlikheid. Maar manager Frank Lampard se span wou niks hiervan hoor nie en het in die 54ste minuut met sy terugveg-poging begin. Doele deur Michael Keane en Richarlison het die tuisspan hoop gegee, nadat Jean-Phillipe Mateta en Jordan Ayew reeds in die eerste helfte vir Palace sukses behaal het. En met Everton wat die druk toegepas het, het die Engelse doelskieter Dominic Calvert-Lewin met ‘n uitstekende poging Goodison Park vyf minute voor die einde tot in sy fondasie geskud toe hy die beslissende doel aangeteken het. Die Everton-ondersteuners kon hul oë nie glo nie en honderde het op die veld gestorm om dié histories oomblik te vier. Dit was die eerste keer in die Premierliga-geskiedenis dat Everton daarin kon slaag om ‘n agterstand van 0-2 met die rustyd uit te wis om ‘n wedstryd te wen. Dit was belangrik vir Everton om dié wedstryd te wen, aangesien hy moeilik maksimum punte gaan kry in sy laaste wedstryd Sondag weg teen Arsenal. Burnley het sy kanse om relegasie vry te spring ook lewend gehou, deur met 1-1 teen Aston Villa gelykop te speel. Met Norwich City en Watford wat reeds gerelegeer is, is dit nou tussen Leeds United en Burnley om die derde span te word wat uit die topliga gaan val vir volgende seisoen. Chelsea en Leicester City het in Donderdagaand se ander wedstryd met 1-1 die punte gedeel. Dit het verseker dat Chelsea in die derde plek klaarmaak. 