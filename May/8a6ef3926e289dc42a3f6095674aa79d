DIE mammie van Jaun Ray (7)an Xaché Weideman (4) is Saterdagoggend tydens haar seuntjies se begrafnis aangemoedig om haar pyn in purpose te verander. Eerw. Isaac Harley, wat die boodskap gebring het, het aan Chenay Engelbrecht gesê hy weet dit is nie maklik nie, maar dat haar kinders se dood verandering in haar lewe kan bring. Jaun-Ray en Xaché het sowat twee weke gelede tragies gesterf toe hul huis na bewering in Arthur Abrahamsstraat in Bishop Lavis gepetrolbom is. Harley sê:"Ek wil vir jou sê, Chenay, dat jou pyn in purpose verander kan word. "Die Bybel sê alles werk ten goede mee. Iets goeds moet uit hierdie ervaring kom. "Ek weet jy is in pyn en dat dit ongemaklik is. "Ek weet dis nie lekker nie. Ek het nog twee kinders, maar as ons hier klaar is, sit jy nog met jou seer. "Baie gaan nog praat en jou oordeel, maar die oordeel kom hulle nie toe nie. "Daar is baie ouers hier vandag wie se kinders wel leef, maar hulle weet nie waar hulle hulself bevind nie. Harley het Engelbrecht gevra om 'n pad saam met past. Richard Cronje, uit wie se kerk haar seuntjies begrawe is, te stap om haar deur haar rouproses te dra.