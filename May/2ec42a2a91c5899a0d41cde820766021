DIE 23-jarige bestuurder van ’n bakkie waarin twee inwoners van Volmoed op Sondag 17 Januarie 2021 tragies gesterf het, is verlede Woensdag in die Oudtshoorn-streekhof ’n opgeskorte vonnis van agt jaar opgelê en vir drie jaar in huisarres geplaas. Urban Nyembeni het ’n pleit­ooreenkoms met die staat aangegaan waarin hy skuldig pleit op twee aanklagte van strafbare manslag en een van bestuur sonder ’n geldige rybewys. Sy suster, Geraldine Nyembeni, en ’n goeie vriend, Simon Mei, albei 27 jaar oud, is in die ongeluk dood. Agt volwassenes en ’n sewejarige kind was passasiers op die bakkie. Die bakkie het omstreeks 02:00 die betrokke oggend vanaf die Kliplokasie gery, die pad verlaat en ’n bloekomboom langs die pad getref. Volgens getuienis voor die hof was die eienaar van die bakkie ná ’n gekuiery nie in staat om die voertuig te bestuur nie en Nyembeni, die enigste wat nie alkohol gebruik het nie, was die enigste een wat kon bestuur. Die staatsaanklaer Nadia Arnolds het toegegee dat dit onder omstandighede regverdig sal wees om Nyembeni ’n vonnis ingevolge Artikel 276 (1) (h) op te lê. Almal het hom ook vergewe. Streeklanddros Daniel Boks het met vonnisoplegging gesê hoewel albei families Nyembeni vergewe en die hof versoek het om hom nie tronk toe te stuur nie, hy nie net ligtelik op die skouer getik kan word nie.