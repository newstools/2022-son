'N 53-JARIGE vrou wat by 'n Oos-Kaapse skool werk, is op 'n klag van sakeroof gearresteer nadat die skool se fotostaatmasjien in haar huis gevind is. Kapt. Siphokazi Mawisa, 'n polisiewoordvoerder, sê belangrike inligting deur gemeenskapslede het speurders van Idutywa na die vrou se huis gelei. "Die arrestasie kom nadat die polisie inbrake by plaaslike skole ondersoek het," sê Mawisa. "Deur die ondersoek het hulle inligting ontvang van die werker wat die fotostaatmasjien by die skool gesteel het." Die cops is Vrydag na die vrou se huis in Ndabakazi, buite Butterworth, waar hulle die fotostaatmasjien van R30 000 gevind het. Die vrou verskyn Maandag in die Idutywa-landdroshof.  