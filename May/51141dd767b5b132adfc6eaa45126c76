DIE trane van blydskap het op Union-Milnerton (Uni-Mil) se rugbyveld gerol. Dit was ná Uni-Mil Saterdag ’n geskiedkundige oorwinning van 24-19 oor die Maties behaal het. Isma-eel Dollie (hoofafrigter) en Adrian Jacobs (hulpafrigter) se span het vir die eerste keer daarin geslaag om die Maties in ’n Superliga A-klubrugbywedstryd te klop. ’n Verheugde Dollie het agterna gesê: “Woorde kan nie beskryf wat die oorwinning vir die klub beteken nie.” “Ons kon nog nooit vir Maties klop nie en om dit vandag (Saterdag) te kan doen, is iets regtig baie spesiaal. Ek dink die manne het ongelooflike karakter, veral op die verdediging, gewys. Dit is beslis ’n wedstryd wat vir ’n lang tyd onthou gaan word. Die spelers het hul liggame op die spel geplaas. Ek glo dit is net die begin. Die oorwinning behoort baie geloof en selfvertroue na die spelers in hul vermoëns te bring. Ek dink die manne kan voortaan net van krag tot krag gaan. Met die Maties wat nou net ’n Varsity Cup-veldtog klaargemaak het, het Dollie geweet die fiksheid van die spelers gaan ’n groot rol speel. “Ons was vir drie weke buite aksie. Dit was moeilik om die manne fiks te hou. Die een ding wat jy egter nie kan koop nie is hart en karakter. Die manne het gewys dat hulle nie net saam met die groot honde kan blaf nie, maar kan hulle ook klop. Ek is uiteraard baie trots op die span. Dit is moeilik om in woorde te verduidelik wat die oorwinning vir ons beteken.” Dollie en Jacobs rig al vir 10 jaar vir Uni-Mil af. “Daar is baie vertroue in ons geplaas as coaches. Ons kon nog nooit vir Maties klop nie. Ons het gewys ons kan op die hoogste vlak speel en ook die top-spanne klop. “Ek kon nog nie vir Maties as ’n speler klop nie. Ek het al baie teen hulle gespeel en baie slae van hulle gekry. Vandag was beslis nice om hulle as ’n coach te kan klop,” het Dollie bygevoeg. Volgens Jabobs stap hy en Dollie al ’n lang pad met Uni-Mil. ’n Emosionele Jacobs het agterna gesê: “Ja, dit was ’n great team-effort. Ons berei al die hele week vir die game voor. Dis ’n testament van die spelers wat ingekoop het by coach Isma-eel. Dit wys as jy aanhou hard werk kan dinge gebeur. Dis nie maklik om vir Maties te klop nie en welgedaan aan hulle (die Maties) ook. Hulle het aanhou veg tot die laaste minuut. Ek het trane in my oë want dit is regtig lekker om by Uni-Mil te coach. Ek sien net goeie dinge vorentoe vir ons as ’n klub en as ’n familie.” 