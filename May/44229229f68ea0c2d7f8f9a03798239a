DIE Baaise superweltergewig-bokser Darrin Rossouw kan die volgende ster aan die Suid-Afrikaanse horison word. Hy het sopas sy vyfde agtereenvolgende oorwinning behaal deur Welcome Malumbu van die Demokratiese Republiek van die Kongo met punte oor ses rondes in Johannesburg te klop. Rossouw is deesdae in Johannesburg gebaseer om sy loopbaan ’n stewige hupstoot te gee. Hy oefen in Brian Mitchell se gym en word deur Vusi Mtolo afgerig. Op ’n vraag of Malumbu tot dusver sy moeilikste geveg was, sê Rossouw: “Nee, dit was eintlik my maklikste geveg. Platslaan “Ek het die hele geveg dikteer, maar eintlik was Malumbu my taaiste teenstander tot dusver. “Dit omdat ek hom nie kon platslaan nie.” Rossouw het reeds drie van sy vyf teenstanders uitgeslaan. Hy het beslis die potensiaal om deur Rodney Berman vir sy Golden Gloves-kamp aan te keer. Rossouw is wel bekend aan Mitchell en dalk moet die voormalige wêreldkampioen net in Berman se oor fluister om Rossouw na ’n hoër vlak te neem.