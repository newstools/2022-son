GISTER met die viering van Werkersdag was daar 10 miljoen burgers in Suid-Afrika wat geen rede gehad het om díé dag te vier nie. Dis die donker prentjie en realiteit van werkloosheid wat tans in die land heers met ’n ekonomie wat self ook nie rooskleurig daaruit sien nie. Kaapstad se mayor, Geordin Hill-Lewis, het dié feit uitgelig en bygevoeg dat daar nie juis in die lig daarvan veel rede is om te celebrate nie. Maar hy het wel bygevoeg dat die Stad Kaapstad alles in sy vermoë doen in sy fokus om die ekonomie van die provinsie te laat groei en uitvloeiend meer werksgeleenthede vir inwoners te bied. Hy sê: “Suid Afrika het ’n regering nodig wat verbind is aan die doel om ’n klimaat vir ekonomiese groei te skep, wat dus meer werkgeleenthede kan skep, asook om die land se mense uit die greep van armoede te lig.” Wat Hill-Lewis pla, is dat die jonger generasie, mense onder 35, eindelose potensiaal het met vars nuwe idees en vermoëns, maar dis ’n bron wat steeds onderbenut word. Juis dit, sê die mayor, is sy fokus juis om die onderbenutte bron in te span en deel te maak van die werkerskorps wat kan saambou aan vooruitgang. Deel hiervan is om te spandeer op infrastruktuur, die skepping van veiliger gemeenskappe met meer boots op die grond. Hy benadruk: “Dit is ons plig om alles in ons vermoë te doen om ’n omgewing vir werkskepping te vestig. “In Kaapstad is daar nog ’n rede om hoopvol te wees vir die toekoms van Suid-Afrika. Ons ag di tons plig om alles in te sit om die situasie te verbeter.” *Stats South Africa se laaste opname oor werkloosheid is in die laaste kwartaal van 2021 gedoen. Dié opname het ’n betreurenswaardige nuwe rekord vir Suid-Afrika aangemeld ¬- die hoogste persentasie ooit in werkloosheid. Die werkloosheidsyfer het toe te staan gekom op 35,3%, wat in die laaste vier maande kon styg.