DIE gemeenskap van die Strand is gatvol vir geweld wat hulle woongebied die afgelope twee weke verlam. ’n Groot groep mense het Vrydag voor die plaaslike landdroshof betoog om hulle misnoeë te kenne te gee. In die hof het die drie verdagtes aansoek om borgtog gedoen ná die moord op Abdullah Daggie. ’n Petisie met 6 000 handtekeninge waarin borgtog teengestaan word, is by die hof ingedien. Die handtekeninge is gewerf deur die organisasie Vroue in Aksie, die plaaslike GPF en ander organisasies. Net twee van die drie verdagtes was Vrydag vir die moord op Daggie in die hof. Hulle is Melvin Adams en Sadia Hammers. Die ander verdagte is met Covid-19 in die Groote Schuur-hospitaal opgeneem. Aangerand Son verneem dat hy ook verskeie beserings opgedoen het toe hy na bewering aangerand is. Die saak teen die drie is tot 3 Junie uitgestel. Vrydag het die verdagte in die moord op Angelo Matroos ook verskyn. Die saak teen dié vermeende killer is ook uitgestel. Die afgelope twee weke is drie mense in die Strand vermoor. Twee van die voorvalle kan met bendegeweld verbind word. Dillion Newman is laas Maandagoggend in Erijaville doodgeskiet. Niemand is nog vir die moord aangekeer nie. Niklaas Tyson, woordvoerder van die Strand-GPF, sê hulle het reeds met die plaaslike polisie vergader, sowel as met die direktoraat vir openbare vervolgings oor vrae waarom booswigte so maklik borgtog kry. Ook Zorah Mantshe van Vroue in Aksie het haar sterk uitgespreek teen die geweld.