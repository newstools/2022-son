DIT is dalk nog te vroeg in sy loopbaan om hom as ’n potensiële grote in manstennis te beskou, maar Carlos Alcaraz het reeds gewys hy is nie bang vir dié sport se groot name nie. Dié 17-jarige Spanjaard spog al klaar in sy jong beroepsloopbaan met twee ATP Meesterstoernooi-titels. Hy is Sondag as kampioen van die Madrid Open gekroon. In dié toernooi het Alcaraz weereens aan die tenniswêreld gewys waarom hy as die next big deal beskou word. Dít deur eers sy idol, Rafael Nadal, in die kwarteindronde in Madrid uit te skakel. In die halfeindronde het hy die wêreld se voorste speler, Novak Djokovic, geklop. In Sondag se eindstryd het hy korte mette van die derde gekeurde Duitser, Alexander Zverev, gemaak. Vroeër in die seisoen het Alcaraz ook die Miami Meesterstoernooi gewen. Of dit nou vroeë mind games is of nie, Djokovic het klaar vir Alcaraz as die gunsteling gedoop om vanjaar se tweede Grand Slam, die Franse Ope, te wen. Zverev, wat in Sondag se eindstryd nie ’n antwoord op Alcaraz kon vind nie, het ook die jong Spanjaard as die beste speler hierdie seisoen gedoop. Oorheers “Dit is wonderlik vir tennis om só ’n nuwe superster te hê wat nog baie Grand Slams kan wen, wat die wêreld se beste speler kan word en hierdie toernooi ook nog baie kere kan wen,” het Zverev gesê. Djokovic (34), Nadal (35) en Roger Federer (40) oorheers nou al ’n geruime tyd manstennis. Daar is gehoop spelers soos Zverev, Stefanos Tsitsipas, Dominic Thiem en Daniil Medvedev kan meer gereeld teen die drie oupas van dié sport begin oorheers. Tot dusver was dit maar nog net sporadies met Thiem en Medvedev, die enigstes om ’n Grand Slam-toernooi te kon wen.