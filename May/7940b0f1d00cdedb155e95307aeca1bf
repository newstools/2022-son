Honderde het Saterdag saam met Chenay Engelbrecht getreur, toe sy haar twee seuns begrawe. Jaune-Ray (4) en Xachè (6) Weideman is twee weke gelede in 'n brand in Bishop Lavis oorlede. Daar word vermoed 'n petrolbom is die oorsaak van die brand. Engelbrecht se stem het kort-kort gebreek terwyl sy haar seuntjies met ’n hartseer gedig gegroet het. Charles Esau, 'n wyksraadslid, het die mammie getroos dat God beter planne vir haar seuns gehad het.