SUID-AFRIKA se voorste mans-tennisspeler, Lloyd Harris, is Dinsdag in die eerste ronde van die Franse Ope-toernooi uitgeskakel. Harris het met 1-6, 3-6 en 4-6 teen die Fransman Richard Gasquet vasgeval. Intussen was daar verskeie ander groot skokke in vanjaar se tweede Grand Slam-toernooi. Naomi Osaka moes ook vroeg haar tasse pak nadat Amanda Anisimova haar met 7-5, 6-4 geklop het. Novak Djokovic het egter min moeite gehad om Japan se Yoshihito Nishioka met 6-3, 6-1 en 6-0 te verslaan. Hy het met dié sege op koers gebly vir ’n potensiële kwarteindstryd-ontmoeting met Rafael Nadal, wat ook gemaklik sy eerste wedstryd van die toernooi gewen het. Oor sy goeie begin op Roland Garros, het Djokovic gesê: “Ek is gelukkig om terug te wees. Roland Garros is een van die grootste toernooie in die wêreld, en die herinneringe van verlede jaar is nog vars in my geheue. “Ek is oor die algemeen tevrede (met die wen). Ek stel hoë verwagtinge aan myself, so ek weet ek kan nog beter doen. Dit is egter ’n baie goeie begin tot die toernooi,” het hy gesê.