DIE eienaar van ’n winkel in Voortrekkerweg, Parow, is Dinsdagaand ernstig gewond. Dis nie presies seker wat gebeur het nie, maar minstens twee mans met vuurwapens het op die eienaar van die winkel geskiet. Mense op die toneel het gesê hy is twee keer getref — in die maag en rug. ’n Woordvoerder van die polisie, kapt. FC van Wyk, sê Parow se polisie ondersoek sakeroof nadat die voorval omstreeks 20:15 plaasgevind het. “Volgens verslae het twee onbekende mans in die winkel ingekom en vuurwapens op die eienaar van die winkel gerig. Hulle het hom uit die winkel geneem. Skote is gehoor en die verdagtes het gevlug. “Die man is beseer en hy is na ’n hospitaal geneem. Hy is later na ’n ander hospitaal oorgeplaas.” Van Wyk sê die verdagtes het met ’n onbekende bedrag gevlug en moet nog gearresteer word. Mense met inligting oor die voorval kan Crime Stop by 08600 10111 bel.