DIE Westelike Provinsie het sy span vir Saterdag se Currie Cup-kragmeting (afskop 17:00) met die Lions op Ellispark in Johannesburg met ’n paar ervare spelers versterk. Die Streeptruie en die Lions is tans heel laaste op die Currie Cup log. Ná nege wedstryde het die WP net 13 punte met twee oorwinnings agter die blad. Daarteenoor het die Lions nog nie daarin geslaag om een wedstryd in vanjaar se kompetisie te wen nie. Die WP het die Pumas laas week met 23-17 in die Mbombela-stadion in Nelspruit geklop, terwyl die Lions met 37-43 teen die Bulls op Loftus Versfeld in Pretoria vasgeval het. Die insluiting van die stutte Ali Vermaak en Sazi Sandi, die slot Adré Smith en die losvoorspeler Junior Pokomela behoort die Kapenaars se pak voorspelers ’n bietjie meer ervaring te gee. Terugkeer Agterlangs gaan die spoedvraat Ebenezer Tshimanga sy buiging op vleuel vir die Streeptruie maak. Die senter Rikus Pretorius maak sy terugkeer op die plaasvervangersbank nadat hy weens harsingskudding buite aksie was. Jerome Paarwater, hoofafrigter van die WP, sê hy sien uit daarna om te sien watter verskil die spelers wat inkom, in Johannesburg kan maak. “Dit is wonderlik om ervaring te hê vir hierdie game teen ’n gemotiveerde Lion-span. “Ons weet dat ons op ons beste sal moet wees as ons nog ’n oorwinning weg van die huis wil behaal. “Ons sal dus vir die volle 80 minute ons fokus nodig hê,” het Paarwater oor die kragmeting gesê. Die WP-SPAN is: Tristan Leyds, Sergeal Petersen, Juan de Jongh, Cornel Smit, Ebenezer Tshimanga, Timothy Swiel, Godlen Masimla, Junior Pokomela, Marcel Theunissen, Nama Xaba (k), Adré Smith, Ernst van Rhyn, Sazi Sandi, Jacques van Zyl, Ali Vermaak. BANK: HP van Schoor, Kwenzo Blose, Lee-Marvin Mazibuko, Ben-Jason Dixon, Keke Morabe, Thomas Bursey, Mnombo Zwelendaba, Rikus Pretorius.