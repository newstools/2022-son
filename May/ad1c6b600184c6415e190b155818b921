BATALION is wéér die champion van Safa Cape Winelands. Nou is die span van Mbekweni daarop ingestel om ’n plek in die Wes-Kaapse Tweede Liga te verseker en dié keer gaan hulle nie die franchise verkoop nie. Dit is die versekering van die span se afrigter, Lwazi Godlo, nadat sy span City Killers Saterdag in die Mbekweni-stadion in Paarl met 2-0 geklop het. Die eerste wedstryd in die dubbele ronde van die Derde Liga-uitspeel-stryde van Safa Cape Winelands het met 1-1 gelykop geëindig. “In 2017 was ons nie goed georganiseerd toe ons die titel gewen het nie. “Dit is ’n baie duur affêre om nie net in die liga mee te ding nie, maar ook om mededingend te wees en dit kos baie geld. “Dié keer het ons ’n potensiële borg en ons is hierdie keer net beter voorbereid om selfs in die uitspeelronde mededingend te kan wees,” het Godlo gesê. Saterdag se stryd was opwindend met albei spanne wat alles in die stryd gewerp het. Spel was baie konstruktief met goeie build-ups, veral toe Batalion teenaanvalle geloods het met spelers wat op berekende wyse in spasies gehol het. Hoewel Killers veral in die tweede helfte meer besit gehad het, het hulle nie afgerond nie. Die strik­er Lukhulo Macibela het twee gulde geleenthede vlak voor die pale verbrou toe sy span 0-1 agter was. Athenkosi Khunjulwa het Batalion in die 13de minuut laat voorloop, terwyl Sabelo Ntantiso teen die verloop van die spel in die tweede helfte gaan afrond het. Planne vir die uitspeelronde waaraan die Derde Liga-wenners van die Overberg, Eden, Cape Winelands, Cape Town en Weskus gaan deelneem, is nog nie bekend gemaak nie.