ROSCO Syster hoort vir die Blitsbokke te speel. Die veelsydige agterspeler van die SWD-Arende was Vrydag op Outeniquapark aan die voorpunt toe sy span die Zimbabwiese Goshawks disnis gehardloop het. Syster het twee van sy span se agt drieë gedruk in die Arendese sege van 48-0 oor die besoekers in ’n Carling Eerste Liga-wedstryd. Bo en halwe Syster se spog-drieë was sy tweede drie ’n skitterende individuele stukkie kuns. Hy het die bal binne sy eie helfte raak gevat, drie verdedigers afgeskud en toe die bal vorentoe geskop en die besoekers bloot laat stilstaan met sy vaart en die bal beheer voordat hy oorgeduik het. Met die Blitse se gesukkel kan hulle doen met nuwe en vars dinamiet. Die boorling van Pacaltsdorp, wat onlangs van Kenia teruggekeer het waar hy klubrugby gespel het, is ’n uithaler-spelskepper. Hy is dinamies, blitsig en explosive veral die oomblik as hy die bal raak vat. Hy het ná die wedstryd gesê: “Ek was drie maande by die Blitsbokke, toe kom Covid. “Ek het sedertdien in Kenia gaan speel en teruggekeer huis toe waar ek vir Evergreens begin speel het. Vaardighede “Natuurlik sal ek graag vir die Blitsbokke wil speel,” het hy met glans in sy oë geantwoord. Sy breier by die Arende, Anton Moolman, het met groot opgewondenheid oor Syster se vaardighede gepraat. “Hy is ’n natuurlike speler en ek is opgewonde om hom by ons te hê. Hy is werklik ’n exciting speler en elke keer as hy die bal ontvang het, was daar iets aan die gebeur. “Bo en behalwe sy drieë het hy ook ’n paar geskep. “Ek is ook in my noppies met die span se vertoning. “Dit was werklik ’n great vertoning. “Dit is die meeste punte wat ons tot dusver in ’n wedstryd behaal het,” het Moolman gesê. Intussen het die Boland-Kavaliers die Simbas van Kenia met 45-33 getroef. Die kragmeting het Saterdag in die Boland-stadion in Wellington plaasgevind. Dit is beslis ’n wedstryd wat die Bolanders se moreel aansienlik versterk vir die res van die seisoen.