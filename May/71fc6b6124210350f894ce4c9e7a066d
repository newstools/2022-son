ALTESAME vier mans is net na middernag Donderdag in Barendstraat, Salt Lake in die noordelike areas van Gqeberha doodgeskiet en vyf is gewond. Volgens verslae het die verdagtes na die huis in twee aparte karre aangekom en toegang tot die huis gekry. 'n Woordvoerder van die polisie, brig. Tembinkosi Kinana, sê die verdagtes se gesigte was bedek. "Daar word beweer die nege slagoffers is almal na die garage gebring voordat skote geskiet is. "Vyf mans het die skietery oorleef en word tans in 'n hospitaal behandel." Kinana sê die identiteite van die oorledenes is nog nie bekend nie. Die mans in die hospitaal se ouderdomme is almal tussen 29 en 31. Die motief vir die moorde is onbekend, maar vier moordklagte en vyf poging tot moordklagte word ondersoek. - AlgoaFM 