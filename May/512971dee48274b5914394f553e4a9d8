DIE False Bay 50km-wedloop word Sondag vir die eerste keer sedert 2005 weer aangebied. Die ultra-marathon word deur die Strand-atletiekklub, met die hulp van die Hangklip-atletiekklub, georganiseer. Die ikoniese punt-tot-punt-wedloop volg ’n roete van Kleinmond na Gordonsbaai langs die skilderagtige kuspad verby Bettiesbaai, Pringlebaai, Rooi Els en Kogelbaai. Die meerderheid van die sowat 1 500 deelnemers wat vir die wedloop ingeskryf het, sal die wedloop gebruik as voorbereiding vir die Comrades Marathon wat vanjaar op 28 Augustus van Pietermaritzburg na Durban oor sowat 89 km gehardloop word. Deelnemers wat die 50 km in vyf uur en 50 minute voltooi, kan die tyd as ’n kwalifiserende tyd vir die Comrades Marathon gebruik. Inligting Die atlete spring Sondagoggend 06:30 by die Jukskeiklub in Kleinmond weg. Intussen gaan die tweede in die reeks van Westelike Provinsie se Cross Country-byeenkomste môre by Zandvlei-riviermond in Lakeside naby Muizenberg plaasvind. Daar is wedlope vir al die ouderdomsgroepe en kategorieë – van junior seuns en meisies, senior mans en vroue tot meesters. Die program vir kinders o.8 jaar begin om 09:00 met die 1 km-wedloop. Die 0.9 en o.10 begin om 09:15 met die 2 km-wedloop. Daarna volg die 3 km-wedloop vir seuns en dogters o.11 en o.12. Daar is ’n 4 km-opsie vir o.13, o.14, o.15 en o.16 van 10:15-10:45. Die 10 km vir senior mans en vroue is om 11:15. Om 13:00 is daar ’n Mob-wedloop van 4 km waar al die ouderdomsgroepe, mans en vroue, kan deelneem. Laaste Om 13:30 gaan die mans van 35 tot 59 jaar sowel as junior mans o.19 aan ’n 8 km-wedloop deelneem. Die senior mans en vroue tree om 14:15 aan vir ’n 4 km-wedloop. In die laaste wedloop van die dag, om 14:45, gaan die meesters vroue die dag se program met ’n 4 km-wedloop afsluit. Inskrywings word op die dag van die wedloop aanvaar. Inskrywingsfooi vir juniors is gratis. Al die ander atlete betaal slegs R50, wat hulle ook toelaat om vir meer as een wedloop in te skryf. Ondersteuners word toegelaat afhangend van die Covid-19-protokolle wat gehandhaaf moet word.