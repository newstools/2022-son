DIE Covid-19-pandemie het byna die hele wêreld ’n tydjie tot stilstand geruk, maar Saterdag op die Johnson Road-sportterrein in Rylands kon ’n mens sien dit het nie veel gedoen om die geesdrif van die Rygate LFA te keer nie. Met die president, Boeta Samaai, en sy executive members geesdriftig aan die werk, het die sokker van vroegoggend reeds gerock. “Ons was een van die min sportliggame wat nog besig was tydens Covid. Besluit “Ons het seker gemaak ons volg al die nodige protokols en was baie streng daarmee. “Maar ons sokker kon voortgaan — en nou pluk ons die vrugte van daai belangrike besluit.” Volgens Samaai het sy organisasie aansienlik gegroei ná die opheffing van die lockdown-regulasies. “Ons is beslis die toekoms van sokker in die Kaap. Kyk net hier op ons veld, ons is regtig die Reënboognasie. “Ons organisasie is steeds besig om van krag tot krag te groei,” het hy bygevoeg. Samaai sê die sukses van Rygate kan toegeskryf word aan die harde werk van die leierskorps van die organisasie, maar ook omdat die klubs almal goed gestructure is en almal hulle kant bring. “Die executive is ’n uitstekende team, maar dit is die klubs wat met hulle samewerking dinge selfs makliker maak.” Die headquarters van Rygate is op Johnson Road, maar volgens Samaai het dinge die laaste seisoene so gegroei (ondanks Covid) dat Rygate nou ook van die Hazel Road- én Cornflower Road-veld gebruik maak om almal te accommodate. Samaai noem met trots dat hulle nou ook vir die eerste keer ’n vrouespan het wat aan die Safa Regional League deelneem. Rygate is een van die sterkste eenhede in die Safa CT-familie. Die president van die Rygate LFA sien net beter dae wat voorlê. Daar is reeds talle opgraderingsprojekte op Johnson Road aan die gang en Samaai sê daar is vorentoe nog groter planne.