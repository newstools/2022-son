DIE bekgeveg voor die Champions League final tussen Liverpool en Real Madrid is ’n duidelik aanduiding dat die vonke môre behoorlik kan spat in Parys. Real se kaptein, Karim Benzema, het ook sy mond uitgespoel oor Mohamed Salah se uitlatings oor die final, wat hy ’n “wraakstryd” gedoop het. Salah lek nog sy wonde oor hul nederlaag van 1-3 in Oekraïne nadat hy deur Sergio Ramos uitgehaal is en die veld in die eerste helfte met ’n skouerbesering verlaat het. Salah, wat ook die Premierliga Golden Boot gewen het en met Son Heung-min moes deel, het onlangs aangedui dat hulle lus is vir Real en dat hulle ’n score met hulle wil settle. “Salah kan maar sê wat hy wil,” het Benzema teruggekap. “Dis ’n ander wedstryd.” Benzema, wat op sy beurt met 44 doele in alle kompetisies spog, met 16 in die Champions League, reken Liverpool se grootpratery intimideer hulle glad nie. Hy is van mening dat ’n groot verrassing op die span van Merseyside wag. “Hulle praat groot en is overconfident,” vertel Benzema. “Dit is asof hulle reeds die Champions League gewen het. Miskien dink hulle ons is nie dieselfde Real Madrid as laas keer (2018) nie of so iets. Miskien dink hulle hulle is die gunsteling,” het die Fransman bygevoeg. Albei spanne behoort op full strength te wees vir die Europese showdown môreaand (21:00) in die Stade de France. Real maak jag op ’n rekord- 14de titel, terwyl Liv­erpool op soek is na ’n sewende een, wat hom alleen in die tweede plek sal laat agter die Los Blancos.