DAAR was geen manier dat die blitsbouler van Bridgton (Oudtshoorn) Her­shell America, nié vanjaar ’n kontrak by die Suidwestelike Distrikte se krieketspan sou kry nie. Die 27-jarige America, beter bekend as Captain America tydens Krieket Suid-Afrika se provinsiale T20-reeks in Kimberley verlede jaar, is een van daai spelers met die x-factor. Hy gaan vanjaar beslis ’n meer senior rol vervul in die Suidwestelike Distrikte se poging om tot die Eerste Liga bevorder te word. America het tydens die T20-reeks vierde op die lys van die beste boulers in die reeks, met 10 paaltjies klaargemaak. Dit was net een minder as die van die Ottniel Baartman wat bo geëindig het. Baartman en America is van die woonbuurt Bridgton in Oudtshoorn. Dié woonbuurt het ook snellers soos Gurshwin Rabie, Marcello Piedt, Glenton Stuurman en Francois Plaatjies opgelewer. Albertus Kennedy, CEO van SWD-krieket, is opgewonde met die groep wat hy vir die opkomende seisoen betrek het. Bevorder “Ons is vol vertroue met die squad wat ons vanjaar het. Ons glo die span kan ons help om tot die Eerste Liga bevorder te kan word. “Ons kontraktering was juis daarop gemik om sleutel posisies en areas te versterk. Ons is egter net teleurgestel dat ons nie die dienste van die lopievraat Leus du Plooy kon verseker nie. “Hy het verlede seisoen uitmuntend vir ons vertoon,” het Kennedy gesê. Hy het gesê Yaseen Vallie, wat verlede jaar van die Titans by SWD aangesluit het, het uitgetree om ’n werk-aanbod in Engeland te aanvaar. Hy word deur die Kapenaar Mathew Christensen vervang. Vier spelers is ook met hoëprestasiekontrakte betrek. Pheko Moletsane (20) wat verlede seisoen reeds sy merk gemaak het, sal saam die jongelinge Keenan Vieira, Tyrece Karelse en Jarred Jardine die span skop gee. Vieira was een van die SWD se die top-presteerders in die Colts-kompetisie. Jardine het SA o.19 vanjaar by die World Cup verteenwoordig. SWD se groep is: Hershell America, Blayde Capell, Mathew Christensen, Jean du Plessis, Hanno Kotze, Sintu Majeza, André Malan, Onke Nyaku, Marcello Piedt, Jhedli van Briesies, Pheko Moletsane, Keenan Vieira, Tyrece Karelse, Jarred Jardine.