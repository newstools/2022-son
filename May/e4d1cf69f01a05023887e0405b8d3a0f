DRIE dom skelms is Woensdag in Hanover Park gearresteer. Die drie verdagte mans het na bewering Woensdagoggend ’n sigaret-trok in Hanover Park helder oordag by ’n winkel naby die taxi-terminus beroof. Volgens kapt. Lance Goliath, ’n polisiewoordvoerder by Philippi-polisiestasie, is die verdagtes onderskeidelik 17, 18 en 46 jaar oud. Die cops, tesame met wetstoepassers, was besig met patrollies in die area toe hulle skote by die terminus hoor klap het. Goliath sê: “Die polisielede het na die terminus gehardloop. “Hulle het een van die verdagtes by ’n trok vol sigaret-bokse ter waarde van R500 000 opgemerk. “Die verdagte het probeer weghardloop na ’n Quantum-taxi wat daar naby geparkeer gestaan het. “Lede van die metro cops het die verdagte gevang voor hy die taxi kon haal. “Die taxi-bestuurder en nog ’n man het van die toneel weggejaag. “Die cops, tesame met die metro cops, het die onmiddellike area van die misdaadtoneel gepatrolleer. “Hulle het twee verdagte seuns van 17 en 18 jaar oud met sigarette ter waarde van R8 000 opgemerk. “Hulle kon nie verduidelik waar hulle die sigarette gekry het nie en is op die toneel gearresteer.” Volgens Goliath kan nog arrestasies volg nadat lede van die gemeenskap die sigaret-trok geplunder het. Die cops het ook vier koeëldoppies op die toneel opgetel. Niemand is tydens die gewapende roof gearresteer nie. Een van die verdagtes is na verneem word ’n lid van ’n sindikaat wat sigaret- trokke target. Die mans sal binnekort in die Athlone-landdroshof verskyn.