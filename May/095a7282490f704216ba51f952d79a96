LEDE van Operation Lockdown II het weer 'n slag geslaan teen misdaad en op onwettige wapens in Kraaifontein afgekom. Volgens 'n woordvoerder van die polisie, AO Joseph Swartbooi, was lede Sondagaand omstreeks 20:00 naby Labohemestraat in Wallacedene toe hulle 3 verdagte mans in die straat sien staan. "Toe hulle nader kom het die een man iemand wat by hulle gestaan het geskiet. Hy het toe op die polisie geskiet en gevlug. "Hulle het hom agterna gesit en aangekeer en 'n 9 mm Norinco pistool en koeëls en 'n nagemaakte vuurwapen by hom gekry.  Die 36-jarige man is gearresteer en sal in die hof verskyn." In 'n ander voorval het lede van die Maitland Flying Squad wat af was, inligting ontvang van 'n onwettige vuurwapen. "Die lede het by Kraaifontein-polisiestasie gaan aanmeld vir diens en 'n huis in Kraaifontein deursoek. "Hulle het op'n 9 mm Norinco pistool afgekom en 'n 17-jarige gearresteer en hy sal ook in die hof in Blue Downs verskyn.