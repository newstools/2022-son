DIE Streeksliga-wedstryd van die Boland tussen Evergreens van Wellington en United Stones, het Saterdag lekker hardlooprugby opgelewer. Die wedstryd in die Witsentraal-kompetisie is by die Newton-sportterrein in Wellington beslis. Dit was ’n taamlike gelykop stryd met albei spanne wat met elke geleentheid die bal by die vleuels wou kry. Evergreens het net-net met 23-22 geseëvier en Stones was tot net voor die eindfluitjie nog sterk op die aanval. Dit was Evergreens se debuut in die kompetisie nadat hulle die gemeenskap-skild in 2019 gewen het. Cliford Ruiters, die span se hoofafrigter, is omtrent in sy noppies met sy span se vertoning. Hulle maak nou gereed om Mbekweni ook by die Newton-sportterrein die stryd aan te sê. Dit is Stones se tweede nederlaag nadat hulle vroeër die seisoen teen Young Blues vasgeval het. Hulle spog egter met ’n sege oor Adelaars. Willem Meiring, Stones se spanbestuurder, sê sy span sal volgende week teen All Stars sake regstel met ’n sege. “Gans te veel foute. Maar ons verbeter met elke wedstryd en ek is daarvan oortuig dat ons baie beter in ons volgende wedstryd sal vaar,” het Meiring gesê. EVERGREENS – drieë: Daniel van Wyk, Wayne Lakey; doelskoppe: Clifford Ruiters (2); strafdoele: Desmond Barends (3). UNITED STONES – drieë: Bradley Ruiters, Austen-Lee Rossouw, Andrew Slammer; doelskoppe: Marquit Joseph (2); strafdoel: Joseph.