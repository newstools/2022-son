EN NÓÚ die Engelse Premierliga- én Champions League-titel! Dit is wat menige Liverpool fan die wêreld oor vir hulself sal sê ná Saterdag se sege in die eindstryd van die FA Cup. Die Reds het Chelsea met 6-5 ná ’n penalty shoot-out in die Wembley Stadium geklop. Dit is die tweede keer hierdie seisoen dat Liverpool vir Chelsea met penalties in ’n eindstryd op Wembley klop. Die Blues was ook tweede beste in die eindstryd van die Carabao Cup. Vir Jürgen Klopp (manager) se troepe is daar egter min ruskans. Dinsdag vat hulle die pad na St. Mary’s, waar Southampton in ’n Premierliga-wedstryd wag. ’n Groot en oortuigende wen teen die Saints sal Liverpool se kanse om nog die liga-titel — en die quadruple — te wen ’n massiewe hupstoot gee. Oor die Reds se FA Cup-sege het Klopp aan BBC Sport gesê: “Uitstekend, dit was ’n ongelooflike, intense wedstryd teen Chelsea — hulle het ook op die ou einde iets verdien, soos in die Carabao Cup. Dit is hoe klein die margins is. “Ek is trots op my boys. Die skof wat hulle ingesit het, hoe hard hulle moes veg, en die feit dat ons vroeg veranderinge moes maak. Ek dink Virgil van Dijk behoort reg te wees, maar sy spier was seer. “Al hierdie dinge, die mis van goeie kanse, vasbyt in goeie oomblikke vir Chelsea, en goeie oomblikke vir onsself — toe was die penalty shoot-out ook gelaai met senuwees. My naels is al amper weggekou.”