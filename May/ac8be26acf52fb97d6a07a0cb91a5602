HIERDIE jong, pragtige skoonheid en sangeressie was drie jaar gelede in ’n motorongeluk betrokke. Dié ongeluk het haar in ’n rolstoel gekluister. Maar steeds sal dit nie Nikita Scott (20) van Kraaifontein se geesdrif demp om haar groot drome te verwesenlik nie. Nikita is in Atlantis gebore, maar jare later het hulle Kraaifontein toe getrek. Op Hoërskool Eben Dönges was sy pal betrokke by sport en sy was ook die koorleier vir hul skoolkoor. Sy stig toe ook haar eie koorgroep, Naledi. Nikita het ook al aan verskeie modelkompetisies deelgeneem. Dis toe dat sy toegewyd aan gemeenskapswerk raak. Haar familie deel dus elke jaareinde geskenkpakkies aan kinders uit. In Februarie 2019 het Nikita se lewe ’n groot wending geneem toe sy in ’n motorongeluk betrokke was. Dit het breinskade veroorsaak en haar linkerkant verlam gelaat. Sy was toe net 17 jaar oud. “Ek het toe in depressie verval. Ek het vir myself gesê as ek nie myself hieruit gaan ophelp nie, gaan niemand anders dit doen nie. Deelgeneem “In November 2021 het ek aan die Miss Courageous Atlantis-skoonheidskompetisie deelgeneem en toe eerste plek behaal. “Ek was die enigste deelnemer in ’n rolstoel. “In Mei laas jaar het ek eerste in die Atlantis Got Talent-kompetisie gekom.” Op 22 Maart is Nikita gekroon as MWI Phenomenal Miss South Africa. Dít het internasionale deure oopgemaak, want in Augustus moet sy haar land in die MWI Phenomenal Miss International-kompetisie in Dubai gaan verteenwoordig. MWI staan vir Magnificent Woman Icon. Sy hoop om die kroon huis toe te bring. Tans is sy nog in die gemeenskap besig waar sy ’n sopkombuis geopen het. Sy is ook besig om aan haar debuutalbum te werk wat sy later vanjaar wil uitreik. “My doel is om ’n ambassadeur te wees vir mense met special needs. Ek wil graag ander inspireer.”