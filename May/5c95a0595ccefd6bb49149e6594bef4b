DIE Westelike Provinsie se vrouerugbyspan is een wen weg daarvan om tuisveldvoordeel te verseker in vanjaar se eindstryd van SA Rugby se Premierliga vir vroue. Die Streeptruie het reeds hulself in ’n gunstige posisie geplaas om vir die eindstryd te kwalifiseer deur die Blue Bulls Women met 45-15 op Loftus Versfeld te klop. Tuisveldvoordeel Die Kapenaars kom eers­komende naweek teen die Oostelike Provinsie Queens te staan. ’n Bonuspuntsege in dié kragmeting sal die WP dan van tuisveldvoordeel verseker. Maar die WP weet hy sal eers van die sege oor die Oos-Kapenaars moet seker maak voordat daar aan bonuspunte gedink kan word. Grens (Border) Ladies het reeds hulle plek in die eindstryd verseker toe hulle die afgelope naweek die Golden Lions Women met 65-0 kafgedraf het. Die vroue van Oos-Londen het al hulle ligawedstryde gespeel en sal nou hoop dat hulle bure van Gqeberha hulle ’n guns kan bewys deur die Streeptruie ten minste te verhinder om ’n bonuspunt te kry. Die Queens lyk ook of hulle ’n sterk einde aan ’n teleurstellende seisoen wil maak. Die Baaienaars het Boland Dames met 26-22 geklop. Die Bolanders sal hulself egter wou skop nadat hulle in dié kragmeting teen rustyd die hef in die hand gehad het deur met 17-11 voor te loop. Die eindstryd van die Premierliga vir vroue word op 11 Junie beslis. Vanjaar se Premierliga sal vir die land se voorste vrouespelers ook ekstra betekenis hê. Daar is plekke op die spel vir insluiting in coach Stanley Raubenheimer se Springbokvroue-groep vir deelname aan vanjaar se World Cup. Die World Cup word in Nieu-Seeland aangebied, met Suid-Afrika wat in die groepfase teen Engeland, Fidji en Frankryk speel.