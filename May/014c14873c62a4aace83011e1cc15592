FAGMIE “Fluffy” Solomons glo Manie Libbok het beslis die nodige skills om al die pad in Suid-Afrikaanse rugby te gaan. Die legendariese Saru-losskakel en kaptein, het Dinsdag met Son oor die Stormers se huidige losskakel gesels. Fluffy, soos hy alombekend is, sê in Suid-Afrika het dit maar nog altyd gegaan oor groot liggame en die speler se vermoë om oor die voordeellyn te kom. Daar word ook baie klem gelê op die losskakel se vermoë om te skop. Solomons meen Libbok het gewys hy beskik oor die nodige vaardighede om op die hoogste vlak te speel. “Ek het hom fyn dopgehou. Hy het al die vaardighede wat ’n losskakel nodig het,” het Solomons gister gesê. “Hy het nie net die flair, die hande, die visie en die voete nie, maar hy is boonop ongelooflik exciting en onvoorspelbaar. Vaardighede “Manie kan ook met albei voete skop. Hy het dus al die vaardighede en moet maar net toegelaat word om homself te express.” Volgens Solomons word daar in Suid-Afrikaanse rugby meer staat gemaak op krag, eerder as vaardighede. Suid-Afrikaanse spanne skop tans net die bal na die opponente en wag hulle moet foute maak. Hy glo die Stormers se besluit om terug te keer na hardlooprugby, is die perfekte manier om in die United Rugby Championship te speel. “Ek dink dit pas die tipe spelers wat die Stormers het baie goed. Warrick Gelant en Damian Willemse is net so opwindend soos Libbok. “Ek dink as die Stormers so voortgaan, sal hulle al die spanne in die kompetisie kan klop. “Die Stormers het uiters talentvolle spelers. Die coaches moet hulle net die vryheid gee om hulself op die speelveld uit te druk. “Daar moet net nie te veel aan veral die agterspelers voorgeskryf word hoe hulle moet speel nie. “Die URC-spanne in Europa speel baie gestruktureerde, konserwatiewe rugby. Dit is juis die Stormers se onvoorspelbaarheid wat hulle tans so ’n gevaarlike span maak. En as hulle voortgaan om hul talentvolle agterspelers die vryheid gee om met hul skills en flair te explore, voorspel ek hulle sal al die pad gaan.”