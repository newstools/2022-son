PENINSULA is een van talle klubs in die Suidelike Afdeling van die Westelike Provinsie se klubrugbyliga wat Saterdag hul veldtog afskop. Die manne van Rocklands in Mitchells Plain gaan nie ver langs Valsbaai se kus moet reis om môre vir Peninsula in Sandvlei, Muizenberg, aan te durf nie. Rocklands het reeds een oorwinning agter die blad, terwyl Peninsula vir die eerste keer vanjaar in die liga in aksie gaan wees. Rocklands behoort vol selfvertroue te wees nadat hy sy veldtog met ’n oortuigende oorwinning oor Retreat afgeskop het. Peninsula is egter altyd ’n moeilike kalant op sy tuisveld. Rocklands gaan dus alles in die stryd werp om Pen voor hul begeesterde tuisskare ore aan te sit. Retreat is die enigste span in die liga wat reeds twee games gespeel het. Die manne in pers gaan dus alles in die stryd werp om hul eerste oorwinning van die seisoen te kry wanneer hulle swaarde met Noordelikes kruis. In die enige ander aksie van die Suidelike liga, gaan Lagunya môre al die pad Atlantis toe moet reis. Lagunya en Atlantis is tans tweede en derde op die log nadat beide spanne hul onderskeie veldtogte op ’n positiewe noot afgeskop het met goeie oorwinnings. Langunya het ’n reputasie as ’n span wat daarvan hou om die bal rond te gooi. Hul voor- en agterspelers kombineer goed op die aanval. Atlantis sal dus ten volle gebruik wil maak van sy tuisvoordeel as hy met ’n oorwinning uit die stryd wil tree.