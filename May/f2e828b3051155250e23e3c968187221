OUDTSHOORN. – Eerder ’n baksteenmuur as ’n omheining. Dís wat inwoners vir skole in hul buurt vra nadat die omheinings van twee skole die afgelope ses maande deur diewe weggedra is. Vingers word nou gewys na tikkoppe wat glo die skole se heinings weggedra het vir drug-geld. By die Fezekile Sekondêre Skool is die hele agterste kant van die skoolheining weggedra. Dit veroorsaak nou dat kriminele vrye toegang tot die skoolgronde het. Enkele meters verder sit die Laerskool Bhongolethu met dieselfde kopseer. Hier sit mense sommer en afkoel onder die bome op die skoolgronde nadat die heining ook voete gekry het. Millie Khasa (49) bly meters van die hoërskool en sê die diefstal plaas hul kinders in gevaar. Khasa sê: “Die skoolheining aan die agterkant van die hoërskool is heeltemal weg. “Ons skool benodig ten alle tye sekuriteit. Ons gaan nou ’n petisie opstel om te vra dat ’n baksteenmuur eerder gebou moet word. “Ouers moet ook nou meer waaksaam wees, want die kriminele het nou toegang tot die skoolgronde.” Nog ’n inwoner Danny Goliath (56) sê die heinings word al sedert verlede jaar weggedra. Gereeld “Ons sien nou gereeld kriminele op die skoolgronde rondloop. Sommige van hulle drink selfs daar. “Inwoners sal moet saamstaan, want dis ons kinders se opvoeding wat hier ter sprake is,” het Goliath gesê. ’n Gemeenskapswerker Derrick Blom het ’n beroep op inwoners gedoen om nie gesteelde goedere by skelms te koop nie. Blom sê: “Tikkoppe steel alles wat hulle raaksien. “Dit is hartseer om te sien hoe ons skole gevandaliseer word. Ons as inwoners sal saam met die polisie moet werk om die oortreders vas te vat.” Raadslid Zoe Tyatya sê hulle is tans in die proses om ’n petisie op te stel om die relevante owerhede in te lig oor die omstandighede.