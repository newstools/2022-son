NETBAL in Mitchells Plain is meer as net sport. Hier strek dit ver duskant die aggressie, taktiek, scoreline en die silwerware wat week ná week op die bane van een van die grootse voorstede in die Wes-Kaap uitspeel. “Ons is ’n familie-klub waar sukses op die baan ’n bonus is,” vertel Lorna Klein, voorsitter van Dolphins. Die 73-jarige Klein en haar regterhand, Jacmene Adams (sekretaris), is baanbrekers van die sport in die Plain en stigterslede van Dolphins wat nou al 30 jaar operate. Ervaring Die twee deel hul ervaringe en emosies van die meer as 30 jaar van netbal in die woongebied waar die gebrek aan fasiliteite steeds ’n reuse-uitdaging is. “Ek was een van die founder members van die Mitchells Plain-netbalunie. “Toe moes ons destyds al fight vir bane. Maar weet jy, as ons terugkyk, het ons baie goed gedoen,” vertel Klein. Klein en Adams staan langs die bane in Portland, die unie se tydelike tuiste, omdat die bane op die Stephan Reagan-sportterrein in Westridge opgegradeer word. Klein beklemtoon alles wat die klub tot dusver bemagtig het, is met uitstekende hulp van die executive bereik. “Danksy ons executive staan ons klubs tans op vyf senior en ses junior spanne. “Ons motto is eenvoudig “family”, want as family het ons oor die 30 jaar bestaan. Ons werk great saam. “As ons sien ’n lidmaat kom nie na oefensessies of games nie, gaan doen ons ’n huisbesoek. “More than the game,” benadruk Klein. Adams glo die onderliggende faktor tot die klub se sukses is omdat hulle georganiseer is. “My netbal office is in my lounge. Ek het alles daarop. As Lorna of die Unie iets wil weet, kan ek net na my office gaan en die inligting kry. “Dit is wat lede wil sien. Alles wat ons aanpak, kom deur die samewerking van ons exco. Hulle is die beste,” vertel Adams. “Ons het ’n lidmaat, Shanaaz Macaulay, wat as ’n o.13-speler by ons aangesluit het. Vandag is sy een van die top-umpires in die land en tree sy in wedstryde reg oor die land op. “Ons is supertrots op haar achievements.” Die twee stalwarts glo as hulle op die huidige trajek kan voortbou, kan fasiliteite in die woongebied die sportsoort nuwe hoogtes laat bereik.