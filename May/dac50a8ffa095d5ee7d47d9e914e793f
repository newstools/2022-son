EEN van die mees uitstaande Suid-Afrikaanse vertonings in middelafstand-atletiek is die naweek ge­lewer. Dit was toe Adriaan Wildschutt Vrydag tweede in die 10 000 m op die Payton Jordan Invitational-byeenkoms in Palo Alto in Amerika geëindig het. Wildschutt, ’n boorling van Ceres in die Wes-Kaap, is deesdae ’n student aan die Florida State University. Die 24-jarige het ’n skitterende tyd van 27 minute en 38.54 sekondes geklok. Dit was die tweede vinnigste tyd tot nog toe wat ’n Suid-Afrikaner in die 10 000 m gehardloop het. Wildschutt se tyd was ’n skamele 8.6 sekondes stadiger as Hendrick Ramaala se Suid-Afrikanse rekord (27:29.94), wat sedert 1999 staan. Die enigste ander atlete wat naby hierdie soort tye gekom het, is die legendariese Xolile Yawa (27.39.65) en Stephen Mokoka (27:40.73). Ramaala, ’n voormalige wenner van die New York-maraton, het gister aan Son oor Wildschutt se besonderse vertoning gesê: “Mense moet onthou ek het vier keer in my loopbaan daarin geslaag om onder 28 minute in die 10 000 m te hardloop. “Benewens Adriaan is daar tans ook ander SA atlete soos Mokoka, Precious Mashele en Elroy Gelant wat die vermoë het om my rekord te oortref. “In die 10 000 m gaan dit oor spoed en uithouvermoë. Dit is waaraan die atlete moet werk. “Wat in Adriaan se guns tel, is dat hy nog baie jonk is. Ek was 25 jaar oud toe ek die rekord opgestel het. Hy is nou 24. So, hy moet net so aanhou, dan behoort hy vinniger te gaan. “Dit is goed om te sien dat die manne nader kom,” het Ramaala bygevoeg.