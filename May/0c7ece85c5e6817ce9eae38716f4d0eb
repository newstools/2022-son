IS JULLE gereed om kleurryke Spaanse danspassies en musiek te geniet? Dan moet julle uitstiek by die Kunstekaap-teater wanneer die produksie From Triana to Granada op die planke is. Dit is ’n Spaanse produksie wat die ongelooflike talent van agt jong kunstenaars van die Foundation Cristina Heeren van Flamenco art ten toon stel. Hulle was die wenners van die bekende “Talento Flamenco Acciona”-kompetisie. Die produksie word op 3 en 4 Junie opgevoer. Dit word na Suid-Afrika gebring deur die konsulaat-generaal van Spanje en die Cristina Heeren-stigting van Flamenco-kuns, met die ondersteuning van die ambassade van Spanje. Dit word geregisseer deur die flamenco-ster en choreograaf Luisa Palicio. Sensuele Die produksie beklemtoon verskillende choreografieë waarin die talente en eienskappe van elk van die deelnemende kunstenaars gerespekteer en onderstreep word; virtuose wat deur hulle vasbyt en deursettingsvermoë jong opkomende sterre van flamenco-dans, sang en beats geword het. Dit begin met ’n kontemplatiewe Seguiriya, vorder tot gemaklike en sensuele tango’s van Granada, en van crescendo’s tot ’n wonderlike Caña wat vloeiende, lang flamenco-rokke vertoon, vergesel van vreugdevolle alegrías van Cádi. Begelei met oomblikke van magiese sang van Soleá van Triana, en ’n intieme kitaarsolo in die Rondeña-styl, bied dit verskillende style en fasette van flamenco om die verskeidenheid en grootsheid van hierdie musiekgenre te bewys. Teatergangers sal die bekwaamheid van die twee kitaarspelers Pablo Fernández en Emiliano Litri, die musikaliteit van die sangers Marian Fernández en África Granado en die prag van die vier dansers, Irene Rueda, Araceli Muñoz, Lucia Fernández en Juanjo Orte aanskou.