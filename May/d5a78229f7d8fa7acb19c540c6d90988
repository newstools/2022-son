DIT gons in die Safa Central-Karoo gemeenskap met appèlsake en binnegevegte wat dreig. David Maans is Sondag tydens die streek se jaarvergadering op dramatiese wyse as president uitgevote. Nou blyk dit of die duiwel losgelaat is. Die vergadering is Sondag in die JJ Ellis-saal in Laingsburg gehou. Jafta Booysen is nou die nuwe grootbaas nadat twee van die drie streke vir hom gestem het. Die drie streke is Prins Albert, Laingsburg en Beaufort-Wes. Maans het gister aan Son gesê hy gaan appèl by die nasionale liggaam aanteken sodra dit deur sy regsadviseur goedgekeur is. Maans sê daar was ongerymdhede met die werwing van stemme. “Kyk, as ek fair en square verloor, dan sal ek nie omgee nie. Maar ek kan jou waarborg dat alles sal uitkom oor hoe daar beloftes gemaak is. “Ek is nie gelukkig met die prosesse nie en gaan dus aan die nasionale liggaam skryf,” het Maans gesê. Maans het vier jaar gelede die leisels by Truman Prince oorgeneem. Griewe Booysen sê hy is verbaas met Maans se optrede. “Hoe appeal jy jou eie kongres, wat jy jouself georganiseer het? Dit gaan my verstand te bowe,” het hy gesê. “Mr. Maans het die reg om sy griewe aan die nasionale liggaam oor te dra. Wat saak maak is dat ek die verkiesing gewen het en ons bou nou voort om sokker weer te laat pronk. “Daar moet ook kennis geneem word dat ’n afgevaardiges van Safa nasionaal die kongres bygewoon en die kies proses behartig het,” sê Booysen. Hy gaan volgende week sy planne wat hy in sy termyn wil bereik bekend maak. Booysen is ’n voormalige hot-shot SACOS-atleet en is al jare nou betrokke by plaaslike sokkerklubs, veral in Beaufort-Wes se area. Hy is tans die munisipale bestuurder van Laingsburg.