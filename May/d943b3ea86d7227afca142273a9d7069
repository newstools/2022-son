GRABOUW. — Vir enige ma is die wete dat jou kind ontvoer is net so erg soos ’n doodstyding. Maar vir mammie Endrea Liebenberg het die aaklige ure van angs verander in verligting toe haar mooie kleuterseuntjie Dehandré Philander (2) veilig teruggekry is. Dehandré is Vrydagmiddag buite die Agape-kleuterskool in Grabouw ontvoer terwyl hy in sy skoolvervoer gesit het. Die mammie sê toe sy die nuus ontvang dat haar seuntjie ontvoer is, het dit gevoel asof sy in ’n movie is. Angs en vrees het haar onmiddellik soos staalbande beetgepak, sê sy. Volgens Liebenberg is die gebeure steeds nie vir haar soos ’n werklikheid nie. Sy sê in die oomblikke van haar angs het sy selfs die ergste gedink. Sy vertel: “My pa het ’n oproep gekry van ’n meisie by hulle werk dat ’n kind met die naam Dehandré vermis word. “Die meisie het gesê dat die kind hier naby ons bly en toe sê my pa ‘maar dis sy kleinkind, want ons ken nie nog ’n Dehandré hier naby nie’. “Sy het toe gesê sy gaan haar man bel om uit te vind. “Haar man het toe self tot hier gekom en vir my gesê hy is jammer, maar my kind is ontvoer terwyl hy in die kar gesit het voor die Agape-crèche. “Hy het toe gesê hulle sal tot by Kleinmond ry. “Dit was vir my so onwerklik, want ek het net gedink dat my kind alleen met hom is en wat gaan hy nou met my kind maak? “Ek het in trane uitgebars. “My niggie was hier en sy’t my getroos. “Sy het ook gesê ek moenie bekommerd wees nie en hulle sal hom terugkry. “Ek het net gedink dat dit koud is, dit reën en dat hy maar my kind net daar kon aflaai.” Liebenberg sê dit was skaars ’n uur later, toe kry hulle die goeie nuus dat haar enigste seuntjie in Gordonsbaai gevind is. Sy onthou hoe kragteloos sy in daardie tyd gevoel het, maar besef sy kon niks anders doen as om vir die polisie te wag nie. Liebenberg sê sy en haar kêrel het die polisie langs die pad gekry waar hulle met hulle seuntjie herenig is. Die mammie sê sy is baie dankbaar vir die polisie se flink optrede en dat hulle so mooi na haar seuntjie omgesien het. ’n Woordvoerder van die polisie, AO Joseph Swartbooi, het bevestig dat polisielede Vrydag gemobiliseer is toe hulle ingelig is van ’n voertuig wat voor ’n kleuterskool gesteel is met ’n tweejarige kind in die kar. Aangekla Swartbooi sê die kind en die voertuig is teruggevind met behulp van ’n plan wat goed uitgevoer is. Hy het verduidelik: “ ’n Man (27) is gearresteer en is aangekla vir die besit van ’n gesteelde voertuig, diefstal van ’n voertuig en die ontvoering van ’n minderjarige. “Die verdagte het Maandag in die Grabouw-landdroshof verskyn en die saak is tot vandag uitgestel. “Die verdagte bly in aanhouding,” het Swartbooi bygevoeg.