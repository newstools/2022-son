ELXZANDRE Syster is oor die naweek as die Suid-Afrikaanse Kickboxing-kampioen in die afdeling vir seuns o. 52kg gekroon. Syster het met die louere by dié kompetisie vir seuns by die SA National Champs by die Dias-hotel in Mosselbaai weggestap. Die 17-jarige van Barrydale het oor die naweek kragte gemeet met vegters van regoor die land waar hy in albei die punte- en deurlopende afdelings koning gekraai het. Conroy Williams, Syster se afrigter, was uiteraard baie trots op sy vegter se prestasie. Williams het gister aan Son gesê: “Woorde kan nie beskryf hoe trots ons op hierdie jong man is nie. “Ons het drie jaar hieraan gewerk. Dit is ’n projek wat deur die gemeenskap van Barrydale gedryf is. Dis ongelooflik om te dink dat die vegters ál hul oefensessies in die Panic Room, wat eintlik my garage by my huis is, gedoen het.” “Die Panic Room is geaffilieer aan die Tiger Kai-klub wat onder die vaandel van die SA Kickboxing Association (Saka) is. “Ek wil graag al die besighede en inwoners van die dorp bedank vir die ondersteuning wat hulle vir ons drie vegters gegee het. “Dit beteken meer as wat julle ooit sal besef. Dankie!” Jubraun Solomons het brons in sy afdeling verwerf en kon beslis verder gevorder het as dit nie vir ’n ernstige neus bloei was nie. Volgens Williams het Heinrich Coetzee, wat ook as lid van die Westelike Provinsie se span geveg het, hom uitstekend van sy taak gekwyt. “Heinrich is nie as een van die top-drie vegters in die land bevestig nie, maar hy het sonder twyfel van sy beste fights oor die naweek gehad. “Ons is net só trots op hom,” het Williams bygevoeg.