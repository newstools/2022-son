DIE gemeenskap en polisie speel ’n baie groter rol as wat dit lyk wanneer dit by ons jeug, misdaad en mense op parool kom. Die gewilde gemeenskapsverhoogstuk The Ballroom Boy deur die Stigting vir Bemagtiging deur Afrikaans (SBA) beeld hierdie rolle duidelik uit. Dit het baie sterk temas oor hoe gemeenskappe en die polisie daagliks op ’n manier ons mense fail. Die SBA het Donderdag die hartroerende opvoering by die Hope-sentrum in Delft voorgedra. Die produksie vertel die verhaal van hoe gemeenskappe deur misdaad en bendebedrywighede uitmekaargeskeur word. Dit beklemtoon ook die stigma waarmee baie sukkel soos diegene wat uit tronke kom en ’n werklike verandering in hul lewens wil maak, maar die swaar las van hul verlede moet dra. Die stuk is nagevors en geskryf deur die SBA-voorsitter, dr. Sandra Prinsloo, en welbekende akteur en skrywer Christo Davids. Die atmosfeer was Donderdag belaai met emosie en ’n paar mense in die gehoor het selfs ’n traan weggevee. Dit is omdat die storie na aan baie van ons gemeenskappe lê. Dit is gebaseer op ’n ware verhaal van twee broers wat mekaar weens bendebedrywighede wil uitroei en ’n enkelma wat nie beheer het oor hoe haar seuns uitdraai nie. Vasgevang Die een broer kom uit die tronk en is op parool. Hy wil graag sy lewe verander en weer sy ballroom-lewe hervat terwyl die ander een ook vasgevang is in bendes. Die talentvolle akteurs het die boodskap met baie gevoel oorgedra. Die storie word vertel deur die akteurs Carmen Maarman (die ma), Braeden Buys (ouer seun) en Jumaine Hansen (die jonger seun). Reagen Allen, nuutgekose Wes-Kaapse LUR van gemeenskapsveiligheid en polisie-oorsig, het die geleentheid bygewoon. Allen sê hulle gaan werk maak van misdaadvoorkoming om seker te maak die kernoorsaak van misdaad word aangespreek. Allen vertel hoe hy as kind skool toe en weer terug moes hardloop weens vrees vir die stasiemoordenaar destyds. “Ons kan nie nou meer weghardloop nie. “Ons moet nou opstaan en saamstaan,” sê hy. Die teaterstuk sal vandeesmaand by altesaam 40 skole in die Wes- en Noord-Kaap opgevoer word. Dit sluit onder meer plekke soos Worcester, Oudtshoorn, Springbok en Kakamas in.