STELLENBOSCH FC het straks een van sy grootste sterre van die pas afgelope seisoen in die Premiersokkerliga (PSL) verloor. Luidens SABC Sport is die belowende jong striker van Stellies, Ashley du Preez, deur Kaizer Chiefs opgeraap vir die komende seisoen. Chiefs vry glo nou al sedert 2021 na Du Preez en het die keer die deal oor die eindstreep gekry deur ’n offer aan Stellies te maak wat hulle na bewering duidelik nie kon refuse nie. Die AmaKhosi gaan na bewering R6 miljoen betaal om die 24-jarige Du Preez na Naturena te lok. Du Preez en sy Stellies-spanmaat Kwinika Zitha gaan dus volgende seisoen albei hul loopbane by dié Soweto-reus voortsit. AmaZulu se Siyethemba Si­thebe is ook deur Chiefs opgeraap om hul kanse op sukses te verbeter. Du Preez het vanjaar nege doele vir Stellies aangeteken - gesamentlik die vierde meeste saam met Cape Town City se Mduduzi Mdantsane. Sy doele het Stellies tot hul beste einde tot ’n PSL-seisoen nog gehelp. Stellies is tans derde op die punteleer met 47 punte, maar kan nog deur Orlando Pirates en Royal AM verbygesteek word. Pirates het tans 43 punte maar het twee wedstryde minder gespeel. Pirates en Royal AM (46 punte) speel môre in die Chatsworth Stadium teen mekaar. Die Buccanneers sal weer Sondag in aksie wees wanneer hulle SuperSport United in die Lucas Moripe Stadium die stryd aandurf. Cape Town City - tweede met 49 punte - kan ook nie rustig slaap nie. Indien Royal AM met Pirates afreken, sal hy die tweede posisie by die Citizens oorneem. Royal Am het ’n beter doeleverskil as die Kaapse span. Met ’n plek in volgende seisoen se Champions League op die spel, is daar dus baie om voor te speel. Twee seges vir Pirates kan ook dié span verby CT City laat beweeg.