WAS daar sprake van moetie... of nie? In Moehydien Pangaker se twin-suster se getuienis Donderdag het sy haarself liederlik weerspreek. Pangaker staan tans in die Wes-Kaapse hooggeregshof tereg op die moord op Tazne van Wyk, wat op 7 Februarie 2020 vanaf haar ouerhuis in Clare-straat in Ravensmead verdwyn het. Pangaker is in Cradock in die Oos-Kaap aangekeer en Tazne se lyk is kort daarna in ’n stormwaterpyp naby Worcester gevind. Hy pleit onskuldig op al 27 klagte teen hom. Sy tweelingsuster, Nazley Pangaker, het in Donderdag se hofverrigtinge onder eed getuig oor haar besoek aan haar broer in die Goodwood-gevangenis en hoe sy toe glo uit sy eie mond gehoor het dat een van Tazne van Wyk se hande vir moetie afgekap is. Onthou Maar tien minute later in haar getuienis het sy getuig dat sy nie regtig onthou wat presies hy oor die moetie gesê het nie. “Hy het vir my gesê van die hand wat afgekap is vir moetie, maar het nie gesê wie se hand afgekap is nie,” het sy getuig. Nazley sê toe in haar gesprek met haar broer het hy aan haar gesê dat hy Tazne nié vermoor het nie. “Hy het gesê dat hy en die kind ’n lift gekry het in ’n taxi en dat hulle (twee swart mans) hom aangerand het. “Hy het gesê hy het gehoor hoe die kind skreeu. “Ons kon nie langer praat nie, want ek moes huis toe gaan,” het sy getuig. Maar later in haar kruisondervraging het Nazley aan die hof gesê dat Pangaker met haar oor moetie gepraat het. “Hy het gepraat van moetie, oor die hand wat hulle afgekap het.” Toe sy weer deur die staat oor die moetie ondervra is, het sy getuig sy kan nie regtig onthou wat hy daaromtrent gesê het nie. Die staatsaanklaer het haar gevra of sy enigiets geweet het van die afgekapte hand voordat sy haar broer in die tronk besoek het. Hierop het sy geantwoord: “Dit was by die kind se begrafnis dat ek by my broerskind daarvan gehoor het.” ’n Telefoniese gesprek tussen haar en haar broer is toe in die hof gespeel. Dié gesprek is op 9 Februarie 2020 opgeneem, twee dae nadat Tazne as vermis aangemeld is. Nazley het die gesprek met haar broer soos volg aan die hof verduidelik: “Ek het aan hom gevra of hy die kind het. “Hy het ‘nee’ gesê. “Ek het gesê hy moet die kind terugbring. Hy het vir my gevra of ek ook nie glo dat hy nié die kind het nie. “Dit was al. Hy het gesê hy travel, maar het nie gesê waarheen nie.” Maandag Sy sê sy wou ook by hom weet hoekom hy nie kan sê waar hy is nie, aangesien hy onskuldig was, soos hy beweer het. Sy sê toe sy aan haar broer noem dat mense hom hand aan hand met Tazne by ’n treinstasie sien loop het, het hy gesê die mense praat k*k. Die saak duur Maandag voort.