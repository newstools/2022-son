DIE rapper AKA het aan sy fans en followers ’n kykie op sy nuwe alkoholiese drankie gegee. Die bekroonde rapper het ’n foto met twee bottels wat kleinerig lyk op sosiale media gedeel. Die bottels is gevul met ’n deurskynende vloeistof. In die onderskrif skryf hy: “Cheers met die begin van die nuwe era.” Net vroeër vandeesweek het hy gedeel dat hy sy eie spiritus-handelsmerk “in die nabye toekoms” bekend stel. In dieselfde post het die Supermega ook gedeel dat sy naam van alle Cruz Vodka-bottels verwyder sal word. Cruz Vodka sê in ’n verklaring wat saam met die post gedeel is dat hulle sy naam van hulle waatlemoen- en piesang-gegeurde Vodkas van Mei tot Oktober sal verwyder soos per die Fela in Versace-sanger se versoek. Luidens die verklaring sal sy handelsnaam gereserveer word vir produkte wat deur AKA besit word. Die maatskappy het ook gesê hy sal ’n “integrale” deel van hulle familie bly. Cruz Vodka het bygevoeg dat hulle ook opgewonde is om te sien wat hy na die land se drank-mark sal bring. AKA, wie se regte naam Kiernan Forbes is, het in 2016 ’n amptelike handelsmerk-ambassadeur vir dié Vodka-handelsmerk geword.