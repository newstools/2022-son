DIE Oos-Kaapse LUR vir vervoer en gemeenskapsveiligheid, Weziwe Tikana-Gxotiwe, verwelkom die arrestasie van ’n vermeende korrupte verkeersbeampte wat by die Port St. Johns-lisensietoetssentrum gestasioneer is. Departementswoordvoerder, Unathi Binqose, sê die 36-jarige is deur die polisie in hegtenis geneem oomblikke nadat hy R10 000 omkoopgeld in kontant in ’n inspekteur se voertuig getel en weggesit het. Hy sê dit was vir die inspekteur om soliede bewyse van korrupsie teen die beampte vas te trek. Binqose sê die inspekteur van die vervoerdepartement het verlede week inspeksiewerk by die sentrum gedoen waar hy lisensie-onreëlmatighede opgetel het en op sommige dokumente beslag gelê het. Die verdagte sal na verwagting Maandag in die hof verskyn. LUR Tikana-Gxotiwe het ander korrupte personeel gewaarsku dat hulle binnekort die volle mag van die wet in die gesig sal staar. – AlgoaFM