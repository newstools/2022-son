SY MA beskryf hom as ’n karakter, een wat op die verhoog hoort. Jayden Philander beskryf homself as ’n plat-op-die-aarde-ou van Kraaifontein. Dié jong man het aanvanklik in sport belang gestel en agt jaar lank sokker gespeel. Hy het gedink dit gaan sy loopbaan wees, maar toe sit hy in 2018 sy voete op die verhoog. Jayden vertel: “Anders as die sportveld, was ek alleen, maar dit was ook daar dat ek my passie vir die kunste besef het.” Hy bieg: “Ek het maar nog altyd daarvan gehou om mense te vermaak, selfs te na-aap. My ma het my al telkemale ’n nar genoem. “Ná my eerste keer op die verhoog vir ’n oudisie het ek my passie ontdek en geweet ek wil voor audiences optree, groot of klein.” Jayden is, soos hy dit noem, nog in die beginfase van sy loopbaan, maar met sy passie vir die kunste wil hy van elke geleentheid wat na sy kant kom, gebruik maak. “Daar is nie spesifieke rolle waarvoor ek gaan nie. Ek wil net nie eendag ge-typecast word nie. Lekker “So, ek poog wel om my versatility te wys.” Jayden was onlangs op die Suidoosterfees by Artscape in die eenmanvertoning Probleemkind. In April was hy by die Baxter Zabalafees in Bonita, Wat Gaan Archie Sê? Sy karakter, Abdul, leef nie sy geloofswaardes nie en maak sy Christenmeisie swanger. Dan volg daar net drama vir die twee families. Vir Jayden was dit lekker om die karakter te vertolk. Dis ook die eerste keer dat hy ’n Moslem-karakter vertolk. “In die eenmanvertoning was ek aan die begin ’n bietjie bang. Ek sukkel nie om woorde te leer nie, dit was dus nie ’n challenge nie. Daar was net groot verwagtinge.” Jayden noem die vertroue van die skrywer het die proses makliker gemaak en hy kon sy persoonlikheid en aksent tot die karakter voeg. “Justin Mentoor is ’n probleemkind, want hy bevraagteken alles. Hy woon in ’n vry land, maar waarom kan hy nie vrae vra nie?” Sy ouers was skepties oor sy loopbaankeuse, maar nou is hulle sy grootste ondersteuners. “My ma gee ná elke optrede van my nog terugvoering. Al sê sommige die optrede was goed, sal sy nie altyd saamstem nie,” vertel hy. Jayden noem hy wil graag eendag in ’n plaaslike sepie wees en ook in ’n aksiefliek. “Ek sal baie graag ’n gangster-rol wil vertolk. Ek hou daarvan om te sien hoe sulke karakters uitgebeeld en vertolk word.” Hy sal ook mentorskap by sy alma mater aan dramaleerders wil bied. “Veral jong akteurs wat nog nie besef hulle het ’n passie vir die bedryf nie, en om daardie passie aan te wakker.” Sy grootste les wat hy geleer het, is dat kuns gaan oor liefde en respek. “Almal kom van verskillende omstandighede en agtergronde. Op die verhoog en in die gehoor wys almal net hulle liefde en respek.” Jayden se advies aan ander is: “Waarom moet jy ’n plan B het as jy net hard kan werk om jou plan A te maak werk?”