DIE saak teen drie mans van Calitzdorp wat tereg staan op drie aanklagte van roof met verswarende omstandighede en een van huisbraak, is in die Oudtshoorn-streekhof tot 7 Junie uitgestel vir uitspraak. Justin le Roux (34), Juandré Meshoa (22) en Fernando Fortuin (22) word daarvan aangekla dat hulle op 9 Desember 2018 in Zoar vir Nolan Herandien met ’n vuurwapen, of iets wat soos ’n vuurwapen gelyk het, gedreig en van R250 kontant en ’n selfoon ter waarde van R800 beroof het. Op dieselfde dag het hulle na bewering op dieselfde wyse vir Bernard Sollans gedreig en van sy selfoon, sigarette en sy bankkaart met totale waarde van R1 680 beroof. Hulle het na bewering ook in Ladismith by die woning van Elrico Spogter ingebreek en hom van ’n okkapyp, tekkies en ’n selfoon beroof. Le Roux erken dat hy sonder toestemming by die huis van Spogter in is, maar dat hy het niks te doen het met die drie rooftogte nie. Meshoa en Fortuin se regsverteenwoordiger, adv. Benito Metembo, het streeklanddros Sylvia Mandla gevra om hulle vry te spreek, omdat hy glo die staat nie daarin geslaag het om sy saak teen hulle te bewys nie. Le Roux is in aanhouding, terwyl Meshoa en Fortuin op borg uit is.