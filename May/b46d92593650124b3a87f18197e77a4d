REAL Madrid het nie ’n ster soos Kylian Mbappé van Frankryk nodig om sukses op die sokkerveld te verseker nie. Nadat Los Galacticos Saterdagaand in Parys sy 14de Uefa Champions League-titel gewen het, was dié klub se grootbaas, Florentino Perez, omtrént kwaai grootbek. Verlede week was Perez nog dikbek oor Mbappé se besluit om by Paris Saint-Germain (PSG) te bly. Dit was nadat sy deal om volgende seisoen by Real in Spanje te speel, naby aan vasgemaak was. Madrid het egter Saterdag teen alle verwagtinge die Champions League gewen deur Liverpool met 1-0 te klop. Liverpool het dié wedstryd oorheers, maar die Engelse span het net nie een van sy talle doelkanse benut nie. Perez het ná afloop van die game gesê: “Real Madrid sal altyd hard werk om die beste spelers te kry, maar vandag kan ons vergeet van Mbappé. Vergete “Niks het gebeur nie. Real Madrid het steeds die perfekte seisoen beleef en dit is nou ’n vergete saak, daar is nou net ’n Real Madrid- partytjie.” Intussen sal Liverpool se seisoen nou soos ietwat van ’n mislukking voel nadat die Reds ook nie die Champions League gewen het nie. Die Reds het nou wel die Carabao Cup en die FA Cup gewen, maar hulle ondersteuners sal beslis saamstem dat hulle eintlik die Engelse Premierliga en Europese sukses sou verkies het. Die Reds het die liga-titel net met ’n skrale punt misgeloop. Manchester City is vir die tweede seisoen agtereenvolgens as Engelse sokker se beste span gekroon. Liverpool het in 2018 ook in die Champions League se eindstryd teen Madrid verloor. Die daaropvolgende jaar het hulle dié titel gewen, en in 2021 het hulle ook die Engelse Premierliga gewen.