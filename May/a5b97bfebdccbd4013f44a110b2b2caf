DIE Rus Dmitry Bivol was briljant en die Canelo Álvarez-kamp het geen verskonings nie. Só sê Álvarez se promotor, Eddie Hearn, nadat Bivol die bokswêreld Saterdagaand in Las Vegas geskok het deur maklik met punte teen die Mexikaanse superster te wen. “Ons het voor die geveg gepraat hoe goed Bivol is en hoe moeilik die geveg sou wees. “Mense vra het Canelo pap gelyk? Het hy moeg gelyk? Nee, ek dink dit was die briljantheid van Bivol. “Dit was ’n ongelooflike geveg,” het hy aan die Washington Post gesê. Volkslied Omdat so baie Russiese sportmanne en -vroue weens die inval in die Oekraïne uit wêreldsport geskop is, het die Russiese volkslied nie Saterdagaand vir Bivol gespeel nie. Bivol is boonop uitgejou toe hy kryt toe gestap het. Álvarez het op die song “The Final Countdown” kryt toe gestap en op die trappe sy vuis in die lug gebal voordat hy in die kryt geklim het. Álvarez wil graag ’n rematch hê. Bivol sê hy het geen probleem daarmee nie, maar dat Álvarez hom soos ’n ware kampioen moet benader.