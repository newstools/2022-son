TWEE broertjies het tragies gesterf toe hul huis gepetrolbom is. Jaun-Ray (4) en Xaché Weideman (6) was alleen in hul huis in Arthur Abraham-laan in Bishop Lavis toe dit Donderdagnag vlam gevat het. Volgens hul ma, Chenay Engelbrecht, het sy vinnig vir haar boyfriend, Zhandre Adonis, ’n koppie tee af in die pad geneem toe die huis skielik begin brand het. Engelbrecht het aan Son vertel sy was skaars weg van die huis af, toe stel iemand haar in kennis dat hul huis aan die brand is. Sy sê sy het haar onmiddellik huis toe gehaas en vergeefs probeer om haar kinders te red. Dit was toe reeds te laat ... “Ek was nog nie eens reg in by die hek nie, toe hoor ek stemme. Hulle skreeu toe vir my kêrel: ‘Jy, jy, kom uit, jou ma se p**s!’ “Toe hulle my sien, sê die een klong: ‘Jy, waar’s jy dan so lank? Daar’s ’n groot brand daar onder.’ “Ek vra toe: ‘’n Brand? Ek het dan alles afgesit.’ “Toe ek hier kom, toe staan hier ’n persoon wat gesê het hulle het die deur probeer aftrap, maar hulle kon nie deur nie. “Hy sê nog vir my: ‘Weet jy wat? Jou kinders het nog gehuil en ek kon niks gedoen het aan die saak nie. “En ek gaan in ek gaan deur die vuur en ek kyk. “Ek gaan tot by die deur, maar ek kon nie in nie. “Die een wat die kinders probeer red het, sê toe weer vir my hy het my kinders probeer red, maar kon dit nie regkry nie. “Daar was ’n bank by die kamerdeur wat nie daar was nie en die lang bank was agter die deur. So, niemand kon ingekom het nie. “Daai drie vensters het nie ruite in gehad nie, daar was foam in. Jy kon deur daai vensters gegaan het om daai kinders te red,” vertel ’n huilende Engelbrecht. Toe daar vir haar gevra is wat haar gevoel is oor die feit dat haar kinders so ’n wrede dood gesterf het, het sy gesê sy kan nie verstaan hoekom dit haar kinders moes wees nie. Haar neighbour Baudell McKenzie het aan Son vertel hulle het gehoor het hoe Engelbrecht se kindertjies om hulp roep. Volgens McKenzie het hulle kort voordat die brand uitgebreek het, gehoor hoe jongens voor die huis vloek en skel. Sy sê die brand het in die kamer uitgebreek en dit was ’n petrolbom wat die brand veroorsaak het. McKenzie vertel: “Die ma weet ook dat dit ’n petrolbom was, want sy het self gesê. Sy weet ook wie dit gedoen het. “Dit was 23:00 dat ons die geraas gehoor het en toe was daar ’n bakleiery. “Haar boyfriend het met iemand binne-in die huis baklei. Ons kon alles hoor. “Daai brand het voor 23:45 begin, want 23:45 toe hoor ek hoe skreeu daai kinders: ‘Mammie, help!’ “Ek het ’n geluid gehoor soos iets wat bars en skiet. “Ek het by die venster uitgeloer en toe sien ek hier is kinders wat vir haar boy­friend vloek en skreeu. ’n Polisiewoordvoerder, AO Joseph Swartbooi, het bevestig die Bishop Lavis-polisie Vrydagoggend net ná middernag ’n misdaadto-neeel in Arthur Abrahams-laan besoek. Swartbooi sê by die cops se aankoms het hulle op ’n brandende huis afgekom. Hy verduidelik: “Die polisielede het die brandweer gebel vir bystand. “Toe die vuur geblus is en die misdaadtoneel-ondersoekers met hul ondersoek begin, het hulle op die liggame van twee minderjariges afgekom wat noodlottig beseer is. “Die slagoffers is op die toneel dood verklaar deur die mediese personeel. “Die Bishop Lavis-polisie het ’n nadoodse dossier vir ondersoek aangelê.”