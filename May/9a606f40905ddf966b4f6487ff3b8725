AS ’N uiters talentvolle 19-jarige rugbyspeler het Wilton Pietersen die wêreld aan sy voete gehad. Die voormalige SA Skole- en SA o. 20-ster wat op heelagter en vleuel uitgeblink het, was geoormerk as ’n toekomstige Springbok. Maar nadat die voormalige Blitsbok en Cheetah-staatmaker in 2009 in Bloemfontein in ’n ernstige motorongeluk betrokke was, het alles tot ’n einde gekom. Die ongeluk het hom in ’n koma geplaas en sy professionele rugbyloopbaan op ’n tragiese wyse voortydig beëindig. Niemand het hom daarna ’n kans gegee om ooit weer rugby te speel nie. Dié oud-leerder van Hoërskool Outeniqua in George het egter teen alle verwagtinge merkwaardig herstel en in 2013 weer begin speel. Laas week was hy een van die groot helde in Union-Milnerton se historiese Superliga A-oorwinning van 24-19 oor Maties op Theo Marais-park in Milnerton. “Ja, die mense het gesê ek sal nooit weer rugby kan speel nie, maar ek het nie geluister nie, want rugby is in my bloed,” het Pietersen gister aan Son gesê. Toe Pietersen met sy rehabilitasie begin het, het vroeë berigte voorspel hy gaan nooit weer rugby speel nie. Dit is veral omdat hy destyds met sy hand-oog-koördinasie gesukkel het. Ná ’n paar terugslae op sy pad na herstel het hy nou full circle gekom. “Ja, almal het vir my gesê ek is geoormerk om ’n Springbok te word, maar ek glo dinge gebeur somtyds vir ’n rede. “Ek sou dalk nie my vrou, Claudia, ontmoet het en nou ’n agtjarige seuntjie, Jacob, gehad het nie. Ek is gebore met rugby. Dit het nie vir my saak gemaak wat mense sê nie. Ek het net besluit ek gaan weer speel. “Ek kon nie eens reg loop nie, maar ek het kliphard aan my eie rehabilitasie gewerk.” Van 2013 het die boorling van Mosselbaai weer klubrugby in die Kaap vir SK-Walmers begin speel. Hy het finansies gestudeer en werk in die finansiëledienstebedryf. Hoogtepunte “Coach Isma-eel Dollie en coach Adrian Jacobs van UniMil het my genader om by hulle aan te sluit. “Ek geniet my rugby by Uni-Mil en glo ek het nog so twee of drie jaar oor voordat ek gaan ophou speel. “Om die Maties te kon klop is beslis een van my groot hoogtepunte. Dis die eerste keer in agt jaar van klubrugby in die Kaap dat ek dit met ’n span kon vermag,” het hy trots gesê. 