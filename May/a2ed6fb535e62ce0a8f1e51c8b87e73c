ALLE oë was Maandag op Moehydien Pangaker gevestig toe hy vlugtig in die Kaapse hooggeregshof verskyn het. Pangaker was geklee in ’n grys t-shirt en ’n swart masker. Hy het sigbaar skraler en ouer gelyk en sy hare baie gryser as tevore. Hy staan tereg vir die ontvoering, verkragting en moord op klein Tazne van Wyk (8). Pangaker het na verneem word vir Tazne in 2020 in Elsiesrivier ontvoer. Sy is laas op 7 Februarie 2020 by ’n huiswinkel oorkant haar ouerhuis in Clare-straat in Elsiesrivier lewendig gesien. Son het voorheen berig Pangaker is twee weke ná Tazne se verdwyning by ’n B&B in Cradock gearresteer. Hy is met die moord verbind nadat hy haar lyk in ’n stormwaterdrein op die N1-deurpad gaan uitwys het. Son het berig Pangaker was op parool toe hy die jong meisie na bewering ontvoer het. Hy was op parool nadat hy die helfte van sy straf vir strafbare manslag en ontvoering uitgedien het. Sy misdade strek deur Kaapstad, Johannesburg, Oos-Londen en Gqeberha. Die verhoor was veronderstel om gister te begin en Pangaker sou na verwagting gepleit het voordat die verhoor sou begin. Die saak is egter uitgestel omdat ’n nuwe verdedigingsprokureur vir Pangaker aangestel is. Die saak is tot Woensdag uitgestel.