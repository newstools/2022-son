DIE finansiële vergoeding van klubkrieketspelers is in die kollig nadat Nazeem White, ’n legende in Kaapse krieket, sy kommer daaroor uitgespreek het. Die voormalige sterspeler van die Suid-Afrikaanse Krieketraad is egter nie gekant teen die betaling van spelers nie. White was in sy speeldae ’n uitmuntende kolwer en wicket-keeper vir die WP in die Howa Bowl-kompetisie White glo spelers moet op klubvlak nie ’n salaris ontvang nie, maar moet eerder vergoed word vir hulle performances. “Dit is nie gesond vir die sport om spelers salarisse te betaal nie. Dit kan lei tot spanning in klubs,” het White gesê. White was die afgelope jaar een van die hoofkeurders van die Weste­like Provinsie. “Dit gebeur dikwels dat spelers wat salarisse betaal word, nie die mas opkom nie. Hulle ontvang dan steeds dié geld. “Ander spelers wat nie betaal word nie, bring dan hulle kant, maar stap met niks van die veld af. “Die speler wat perform, verwag dan ook dat hy betaal moet word. En dit is hier waar die probleme begin,” het White verduidelik. Aanraai In baie gevalle sal spelers wat nie vergoeding kry nie, dan aan die einde van ’n seisoen die klub verlaat. “En in die proses neem hulle ander spelers saam met hulle. “Dit is beslis nie goed vir dié sportsoort op klubvlak nie. “Die betaling van spelers is deesdae die norm. Ek sal egter klubadministrateurs aanraai om mooi oor die saak te dink voordat hulle hul spelers salarisse aanbied. “Die borgskappe wat help om die salarisse te betaal is in baie gevalle ook nie volhoubaar nie. Vergoed spelers vir 50-talle en 100-talle, die boulers wat fivers neem en dié wat wedstryde met goeie vangkanse benut. Dit lei tot ’n kultuur van hoëprestasie,” sê White.