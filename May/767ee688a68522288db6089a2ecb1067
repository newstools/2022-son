MOSSELBAAI. – Hy is nou ’n daklose China nadat inwoners hom ’n duur les geleer het. ’n Man, net bekend as China, is nou huisloos nadat inwoners sy hokkie afgebreek het. Dít volg nadat hy glo twee keer by ’n man se shack ingebreek het. Fed-up bure en nog mense van die gemeenskap het Maandag doelgerig na sy shack in Barcelona gestap en die plek toe begin afbreek dat jy net sinkplate sien spat. Inwoners beskuldig China en sy tjommies, wat in ’n ander gedeelte as hulle woon, dat hulle moeilikheid by hulle kom maak. Toe die sinkplate begin waai, was China nie tuis nie. Sy familie het ure later na die yard gekom om sinkplate en pale te probeer red asook klere wat verstrooid rondgelê het. Ook hier kla inwoners sodra loadshedding inskop, dink diewe mos dis ’n game om ander rot en kaal te besteel. Noluvo Bolo (46), ’n inwoner wat in die gebied woon, sê sy weet van drie shacks waarby die laaste twee weke ingebreek is. Die ma van twee sê: “Dit raak snags pikdonker met loadshedding en dis presies die toestande wat diewe die gulde geleentheid bied om in te breek. Deurloop “Dis ook veral die mense wat nagskof werk wie se huise snags leeg staan wat dan deurloop.” Jongi Silo het verlede week onder ’n inbraak deurgeloop. Silo vertel: “Toe ek van die werk terugkom, het ek gesien my deur is oopgebreek. “My TV en musiekboks is gesteel. “Dit laat my nou met geen ander keuse as om iemand hier te laat bly om my plek op te pas wanneer ek by die werk is nie.” “Ek weet ek is nie die enigste een wat al victim was nie, maar nou raak dinge net te erg.” Kwanonqaba-polisie maan egter inwoners om nie die wet in hul eie hande te neem nie en dadelik gevalle van diefstal aan te meld. Inwoners kan in noodgevalle 044 606 5600 bel. 