DIE vrouekrieketspan van die Suidwestelike Distrikte is Saterdag as die unie se Span van die Jaar aangewys by die jaarlikse prysuitdeling. Dié plegtigheid is by De Opstal Country Lodge in Oudtshoorn gehou. Die span is vroeër vanjaar tot Krieket Suid-Afrika se Top6-kompetisie bevorder. Hulle staan ook ’n goeie kans om as KSA se span van die jaar aangewys te word. Die span sal volgende seisoen saam met spanne soos die Gauteng Lions, KwaZulu-Natal Coastal, North West Dragons en die Westelike Provinsie meeding. Micaela Andrews, wat tans saam met die SA Vrouespan oefen, is die SWD se Vrouespeler van die Jaar. Onderhandelinge Sy het ’n groot rol gespeel in die SWD se sukses vanjaar en het die afgelope seisoen ook die SA Opkomende vrouespan teen Thailand in Potchefstroom verteenwoordig. Die hotklou-draaier Sean Whitehead het weggestap met die Speler van die Jaar-toekenning. Op klubvlak is Rhupino Plaatjies van Harlequins Forces, beloon vir sy rits goeie vertonings die afgelope seisoen. Intussen het die SWD se uitvoerende hoof, Albertus Kennedy, aangekondig dat hy tans besig is met onderhandelinge met die doel om sy span te versterk. Die SWD het derde in afdeling B geëindig met 17 punte. Noord-Kaap was eerste met 25 punte. Promosie tot afdeling A vind eers aan die einde van volgende jaar plaas.