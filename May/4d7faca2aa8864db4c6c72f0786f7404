BREYTON Paulse glo die Stormers moenie nou skielik in die uitspeelrondes afwyk van die spelstyl wat tot dusver vir hulle sukses gebring het nie. Die voormalige Springbok-vleuel glo die Kapenaars het beslis die vermoë om heelpad in die United Rugby Championship te gaan. Die Stormers kom op Saterdag 4 Junie in die een kwarteindstryd van die Unit­ed Rugby Championship teen Edinburgh in die Cape Town Stadium te staan. Die 46-jarige boorling van die Koue Bokkeveld — wat deesdae as ’n rugbyontleder vir SuperSport werk — het gister oor die Stormers se kanse in die kwarteindronde aan Son gesê: “Ja, die meerderheid van die Europese spanne is baie gestruktureerd in hulle benadering tot die spel waar hulle die bal deur talle fases dra. “Daarteenoor het die Storm­ers die vermoë om drieë te druk van eerste of tweede fase of van enige plek op die veld. “Dit sal dus hartseer wees as die Stormers terug gaan na ’n konserwatiewe game plan en hulle verloor. “Maar ons moet ook eerlik wees. Die Stormers sal nog aan hulle vaste fasette, veral hulle lynstane, moet werk. “Hulle sal daardie tipe goed in die kwarteindstryd moet regkry. Hulle kan nie bekostig om lynstane te verloor nie. “In uitspeelrondes sal jy dalk ’n bietjie konserwatiewer moet wees, maar tot dusver het hulle hulself geback om daardie opwindende off-the-cuff-tipe rugby te speel. “Ek sal liewer verloor met ’n fight met die goed wat ek ken eerder as om dinge nou te probeer te verander omdat dit ’n kwarteindstryd is.” Die spoedvraat wat Suid-Afrika in 64 toetse verteenwoordig het, sê dit gaan beslis interessant wees om te sien hoe die Stormers die uitkloprondes gaan benader. “Ek is seker John Dobson en die manne gaan daaroor praat, want jy moet ook in ’n sekere mate die game bestuur in terme van wanneer om die tempo ’n bietjie te lig. “In uitspeelwedstryde moet jy dalk ’n bietjie meer streetwise wees en smart boks in terme van hoe jy die tempo wil beheer. “Hulle speel opwindende wenrugby en moenie van hulle sterk punte afwyk nie. “En dit is om ouens soos Seabelo Senatla, Damian Willemse, Manie Libbok Warrick Gelant en Evan Roos toe te laat om magic te maak.”