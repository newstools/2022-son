DIE gospelsanger Luigi Phillips (28) laat niks in die lewe hom onderkry nie. Pinkster-seun, soos almal hom noem, het in Manenberg grootgeword en die Primêre Skool Rio Grande en die Sekondêre Skool Silverstream bygewoon. Hoewel hy nie skool klaar gemaak het nie, het hy nie toegelaat dat sy omstandighede hom agterhou nie. “Op skool was ek lief vir sokker, maar ek het dit nie verder gevat nie, want my omstandighede was nie altyd lekker nie. “Maar die dag toe ek Jesus my besigheid maak, het my lewe totaal verander. “Die dag toe ek my hart vir die Here gee en Hom met volle oorgawe begin dien het, het dinge vir my in plek begin val.” Hy vertel sy oorlede ma het altyd gesê ’n mens het geen verskonings nie, want waar daar ’n wil is, is daar ’n weg. Sy is in 2016 oorlede. “My ma het my aangemoedig dat my drome waar kan word met harde werk, en dat sukses met toewyding kom.” Phillips verklap hoe hy die naam Pinkster-seun gekry het. “Een oggend in ’n profetiese diens het twee moeders uit die gemeente hierdie naam vir my gegee.” Vandag reik hy gereeld uit in Manenberg waar hulle die jeug bemagtig en werk met jeug wat drop-outs is. Die Pinkster-seun is erg opgewonde oor sy eerste single met die titel Iets Omtrent die Bloed van Jesus, wat op 8 Mei 2022 uitgereik is. Dié lied het hy in 2018 reeds geskryf. “Ek was in ’n put van depressie. Ek het die dood van my moeder moeilik verwerk. “Toe ek die lied geskryf het, het die genesing stadig begin en vandag staan ek in oorwinning. “Dit was ’n moeilike tyd, maar daar was iets omtrent die Bloed van Jesus wat my bevry het. “Die bloed van Jesus het nog nooit sy krag verloor nie, het ek altyd by die groot moeders in die kerk gehoor.” Hy het saam met die musiekregisseur Marco van der Merwe gewerk om die lied te skep. Sy vriend Nathan Mafiekie, wat op 1 September 2020 afgesterf het, het gehelp om die bridge te skryf.