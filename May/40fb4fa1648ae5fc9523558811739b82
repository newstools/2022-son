DIE Humansdorp Sekondêre Skool in die Kouga-munisipaliteit het weens 'n verskeidenheid uitdagings vir 'n onbepaalde tyd gesluit. Daar is byna 2 000 kinders in die skool wat nou by die huis sit. Die skool kan ook nie behoorlik funksioneer nie omdat 8 onderwysers steeds nie briewe van die Bhisho-departement van onderwys gekry het wat wys hulle is vas aangestel nie. Die ondervoorsitter van die skool se beheerraad (SGB),  Jaques Alexander, sê die departement het verlede Vrydag se deadline gemis om die onderwysers vas aan te stel. Hy het aan AlgoaFM gesê die SGB en sowat 200 ouers het in 'n vergadering saamgestem dat die onderwysers wat geraak word, nie verniet kan werk nie. "Die ander onderwysers is in solidariteit met die onderwysers. Met die 8 onderwysers wat nie daar is nie, is daar meer as 300 kinders wat sonder 'n opvoeder dit," sê Alexander. Hy sê hy het nog niks weer van die onderwysdepartement gehoor nie. "Die skool word dus gesluit tot verdere kennisgewing."