DIE Stormers is uiteraard trots om as wenner van die Suid-Afrikaanse skild gekroon te word en ’n tuiskwarteindstryd te verseker, maar die job is nog nie gedaan nie. John Dobson (afrigter) se span het Saterdag ’n bonuspuntsege van 26-21 oor Llanelli Scarlets in Wallis behaal. Dié oorwinning het die Kapenaars van die tweede plek verseker. Hulle het ook bo in die SA afdeling geëindig. Hulle sal nou gasheer speel vir Edinburgh in die een kwarteindstryd op 4 Junie in die Cape Town Stadium. As hulle deurdring, sal hulle óf Ulster óf Munster in ’n halfeindstryd in die Moederstad aandurf. Steven Kitshoff, kaptein van die Stormers, het Saterdagaand ná die wedstryd in ’n aanlyn konferensie gesê om die SA skild te wen is ’n welverdiende beloning vir die span se harde werk. “Om die skild te wen was die eerste stap vir ons. Om die silwerware vandag te wen is ongelooflik. “Daar was baie harde werk en opoffering in hierdie gedeelte van die veldtog. “Maar dit is net die eerste stap. Ons weet hoe rugby in die uitspeelrondes kan wees. Ek dink ons ??het vandag ’n bietjie van ’n blik daarop gekry. Daar lê nou gulde geleenthede vir ons voor.” Kitshoff is bewus daarvan dat die uitspeelrondes moeilik kan wees. “Enigiets kan in play-off-rugby gebeur. Om ’n tuiskwarteindstryd te hê maak die pad ’n bietjie makliker, maar uitspeelrugby is uitspeelrugby. “Daar kan ’n besluit kom wat vír of teen jou gaan. Jy kan gestraf word vir nie wegrol nie. Jy kry drie punte teen jou en jy kan daardie game met ’n punt verloor. “Ons sal vanaand feesvier en van Maandag op die uitspeelwedstryde begin fokus. “Ons kan nie te veel tyd daaraan spandeer nie. Daar is nog ’n job om te doen en ’n kwarteindstryd om te speel. So, ons sal vanaand ’n paar biere drink, maar dan moet ons op die volgende job fokus.” Volgens Kitshoff het die karakter van die span in die laaste 10 minute van die game teen Scarlets deurgekom. “Ons het aangehou om die muur te tref, totdat die krake begin wys het en dit is hoe ons aan die einde oor die lyn gekom het. “Scarlets het regtig goed gespeel. Hulle het ons onder baie druk geplaas. Hul skrumwerk en geskarrel was uit die boonste rakke. “Ons het baie foute gemaak — óf die bal reguit uitgeskop óf dit by die afbreekpunte verloor. “Ons sal dit moet regstel.”