EK DINK die oudminister van finansies en Reserwebank-hotshot Tito Mboweni is ’n nuwe breed “influencer” Kyk, politici het nog altyd voorkeur-behandeling gekry as hulle sake doen. As hulle geskenke ontvang het, moes hulle dit verklaar. Ek skryf “moes”, want baie het nie. Laat ons nie al die gunsies en gawes van sy voorganger en voormalige kollega Malusi Gigaba se sharp suits, vakansies en hemel-weet-wat-nog- verlede vergeet nie. Maar dit lyk genuine asof politici in ’n parallel universe leef wat so uit voeling is met gewone Suid-Afrikaners se werklikheid. Twee jongste voorvalle van Tito. Eergister twiet hy hoe bemoedigend dit is om na Binnelandse Sake te gaan en ’n … er, wait for it … “goed geoliede en professionele diens” te sien. Vroeg-vroeg Hy het sy paspoort hernu en die vriendelike en flinke diens het sy Afrika-dag spesiaal gemaak. Al sy volgelinge, ek inkluis, moes intjip en vra of hy reken dit het dalk te doen met die feit dat hy ’n oud-minister is, want dit is beslis nie ons ervaring nie. Ons queue al van 04:30 in sommige provinsies en as die security vir ons die sleutels gee, sluit ons sommer self oop net om te verseker ons kry vroeg-vroeg ’n nommer. Moenie praat as Home Affairs se rekenaars konstant “sys­tem off-line” flikker nie. Hy vergeet sy handtekening is nog op sommige van ons note. Hoe sal hulle nie weet hoe hy lyk nie? Hy gaan mos nie op sy ouderdom in ’n ry staan nie. Hy vlieg. Op Safair. Hy kan nie genoeg praat oor die wonderlike diens nie, maar die water was expensive vir hom. Bathong! Daar is mense wat nog nie eens op ’n aeroplane was nie en nie eens weet daar is still, sparkling en gegeurde water wat jy kan aankoop nie. Onse ministers het te lank freebies gekry en op ons belastinggeld rondgevlieg. “Another bag of gifts on the way,” skryf hy. Hierdie keer is dit pakkies lekkernye wat soos mopanie-wurms lyk. “Masonja,” noem hy dit. Enkele dae gelede het hy blikkies hoenderpootjies en nekkies in kerriegeur van Shoprite ontvang. Nou, hoekom sal hulle vir hom “walkie talkies” stuur? Want hy is mos kamstig ’n sjef-in-wording. Hy slaughter soms die groente dat daar geen genadekans of redding is nie. Hoender kook hy valer as vaal. Ek wens Shoprite wil so generous wees en ’n paar kookklasse in hulle gift bag stuur. Of ’n kookboek. Hy spog met peperduur Le Creuset-potte, maar die hoender kry net nie kleur nie en Lucky Star-sardyntjies lyk nie soos gourmet-vissies nie. Mbhazima Shilowa, voormalige premier van Gauteng, spot hom oor al die knoffel en uie. Pleks van twee huisies knoffel tjop hy sommer 40-plus op. Vir een hoender. Sjef Siba wou al ’n intervention van stapel stuur, kaantie daar is dololo progress op sy borde. Een aand lyk sy lamsnek-kerrie darem na iets en skryf ene Immanuel “uncle Tito is com­ing reg …” Ophou Hy is vermaaklik en kan met homself spot. Dit is goed om te sien hy tjil, want hy is ’n no-nonsense-ou. Slim en denkende man. Die kere dat ek onderhoude met hom gevoer het, moet jy jou storie ken. He does not play. Eish, maar as hy net wil ophou om so met die kos te speel …#Hungergames.