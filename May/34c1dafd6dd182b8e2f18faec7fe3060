PRELIMS of té not. Die poppe het gedans! Sake in die Coke Cup-uitklopreeks se kwalifiseringsronde het behoorlik gekook op die verskeie venues rondom die Skiereiland. Dit is omdat die deelnemende spanne vertoon het asof hul lewens daarvan afgehang het. Geen genade is gevra of getoon in veral die o. 18-afdeling, met klubs wat net een objektief in gedagte gehad het - om tot die volgende ronde deur te dring. Dit is ook ’n aanduiding dat die amatuer Coca-Cola-kompetisie nog niks van sy prestige en glans verloor het nie. Dit was duidelik in ’n riller van ’n stryd tussen Silver Spurs en Matroosfontein. Spurs kon egter nie sy tuisvoordeel laat tel nie en is met 4-3 getroef deur die span van die Northerns se LFA. Nodeloos om te sê het sake op die speelveld ook sy regmatige opskuddings opgelewer. Een van die groot skokke was toe Khayelitsha die gedugte span van Zizwe United met 4-2 verras het by die Mandela Park Local LFA se velde. Wat die o. 18 seuns-afdeling betref is die 2017-kampion, Hout Bay United FC, besig om sy spiere behoorlik te bult. Die vorige kampioen het gewys dat hy weer reg is vir groot dinge deur Saxon Rovers met 7-0 af te stof. Future Stars het ook ligte werk (7-1) gemaak teen Mitchells Plain Football and Sports. Roc-A-Fellas was ook klinies in sy derby teen Lentegeur FC (6-0).