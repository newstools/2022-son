RONALD Bantom, een van die vyf geskorste uitvoerende lede van die Westelike Provinsie Rugbyvoetbalunie (WPRVU), was Woensdag uiteraard gelukkig. Dit is nadat hulle in ’n dissiplinêre verhoor vrygespreek is. Benewens Bantom, ’n voormalige vise-president, is Reuben Riffel, Quintin van Rooyen, Mario Williams en Anele Zita ook deur die geskorste president, Zelt Marais, van die oortreding van die WPRVU se gedragskode aangekla. Die dissiplinêre proses is in Oktober verlede jaar deur Marais van stapel gestuur. Dit is voordat die WPRVU deur die Suid-Afrikaanse Rugbyunie (Saru) onder administrasie geplaas is. Die verhoor het op 9 April vanjaar voortgegaan. Die exco-vyf is Dinsdag deur die DC-voorsitter, Ricardo Collins, vrygespreek en die klagte teen al vyf is van die hand gewys. Beste Bantom het gister aan Son gesê: “Ons is baie bly ons is vrygespreek in dié saak, want ons weet ons het niks verkeerds gedoen nie. Alles wat ons gedoen het, was in die belang van die WP.” Bantom glo almal moet weet daar was baie interne prosesse wat hulle probeer volg het om die kwessie intern op te los. “Toe al daai pogings misluk het, was ons raadop en het geen ander keuse gehad as om hooggeregshof toe te gaan nie. “Daar is baie goed wat gebeur wat mense op hulle rug sal laat val as ons dit sou moes blootlê, maar daar is ons nou vrygespreek.” Volgens hom was daar reeds in die verlede ’n proses waarin die bestuur ’n regsmening ingewin het. “Daar is toe weer ’n mosie van wantroue ingestel. Ons kon nie aanhou om die olifant in die kamer mis te kyk nie,” het hy verduidelik. Oor die Stormers se vertoning tot dusver het Bantom gesê: “Ons is baie trots op hoe die span opgestaan het. Dit het gesukkel aan die begin. Ek onthou nog vroeër in die kompetisie toe die Lions ons hier in die Kaap kom klop het. Versoek “Maar kyk waar bevind die span hom nou. As bestuur het ons altyd vertroue in John Dobson se vermoë as afrigter gehad.” Marais het gister gesê: “Die klubs het versoek die saak moet na die DC verwys word. As die president van WPRVU het ek geen amptelike kommunikasie oor die genoemde aangeleentheid ontvang nie.”