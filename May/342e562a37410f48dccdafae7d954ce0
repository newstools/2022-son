AANSOEKE vir Artscape en die Suidoosterfees se hoërskooldramafees is nou oop. Dié gewilde fees bied jaarliks aan leerders van skooldramagroepe die geleentheid om hulle talent op Kunstekaap se verhoog ten toon te stel — en die wendrama word in 2023 op die Suidoosterfees se NATi-jeugteaterprogram ingesluit. Pryse is ook op die spel vir die beste akteur, regisseur en skrywer, en wenner-akteurs gaan ’n gasverskyning in die kykNET-sepie Suidooster maak. Om deel te neem moet hoër­skole teen 20 Mei ’n video-uittreksel van 10 minute van hul skooldrama na slu@artscape.co.za stuur. Produksies Finaliste sal genooi word om van 15 tot 20 Augustus 2022 op die hoërskooldramafees hulle produksies, wat tussen 30 en 60 minute lank moet wees, in Kunstekaap op te voer. Daarna sal die wenners aangekondig word. Deelnemers word genooi om stukke in te skryf wat handel oor maatskaplike uitdagings waarmee leerders in vandag se lewe gekonfronteer word. Marlene le Roux, uitvoerende hoof van Artscape, sê die teater was nog altyd die ideale plek waar kommentaar op belangrike kwessies ge­lewer kan word. Artscape en die Suidoosterfees plaas ’n sterk fokus op die ontwikkeling van jong talent in die kunstesektor. Volgens prof. Brian Figaji, direksievoorsitter van die fees, bied die kompetisie aan jong kunstenaars die geleentheid om eerstehands te ervaar hoe ’n professionele teater binne die konteks van ’n kuns­tefees werk.