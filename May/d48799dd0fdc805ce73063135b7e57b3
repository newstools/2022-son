Die Coronation Memorial-versorgingsoord vir bejaardes in Oudtshoorn het ’n nuwe bestuurder gekry. Suster Vanessa Jaftha is op 28 April tydens ’n spesiale geleentheid verwelkom. Jaftha is ’n boorling van Oudtshoorn en sê sy aanvaar die pos om die gemeenskap te dien om kwaliteit-versorging aan senior burgers as kwesbare groep te verseker. Sy is tydens haar verwelkoming bekendgestel aan die inwoners, personeel, bestuurslede van die oord, lede van die departement van maatskaplike ontwikkeling asook die munisipale raadslid vir wyk 6, Joey Canary. Canary is gekoöpteer om ook op die bestuur te dien. Dolores Wewers van die departement van maatskaplike ontwikkeling is aangestel as mentor om advies, ondersteuning en leiding te bied aan die bestuur en personeel. Wewers moet ook verseker dat aan die norme en standaarde vir residensiële fasiliteite vir bejaardes voldoen word. Die aanstelling van Jaftha word volgens Wewers deur alle belanghebbendes beskou as ’n hoogtepunt in die geskiedenis van die sentrum se bestaan om weer ’n geregistreerde verpleegkundige in beheer van die fasiliteit te hê. 