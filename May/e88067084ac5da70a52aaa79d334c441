DIE Maties is een Varsity Cup-ster armer. Die veelsydige Nevaldo Fleurs het hom by die Sharks aangesluit nadat dié rugbyspeler van die Universiteit Stellenbosch as een van vanjaar se Varsity Cup se blinkste sterre aangewys is. Fleurs het die prys vir Back That Rocks (beste agterspeler) vir sy vertonings in dié kompetisie gewen. In ’n onlangse onderhoud het hy aan Son gesê hy hoop om die Maties met sy spel te beïndruk en ’n kontrak by een van die land se groot rugbyunies los te speel. Die skielike vertrek van dié boorling van Cradock is deur Norman Jordaan, coach van Maties, bevestig. Hoewel dit ’n terugslag vir Maties is, meen Jordaan dit is ’n goeie move vir Fleurs en kry hy nou die kans om sy vlerke as ’n beroepspeler uit te slaan. Jordaan het gesê: “Dit is maar die doel van ons as spanne in die Varsity Cup — om die volgende talentvolle spelers in nasionale belang te kweek. Toekoms “Nevaldo was vir die afgelope vier jaar by ons en het vanjaar sy deurbraak gemaak. Daarom is dit goed dat sy talent raakgesien kon word en ons wens hom alle sterkte toe vir die toekoms.” Die Matie-breier erken egter Fleurs se vertrek laat hulle dungesaai wanneer dit kom by keuses vir losskakel en heelagter. Jordaan en Drikus Hancke, Maties se direkteur van rugby, het egter nie slapelose nagte nie. Hulle was by die Wildeklawer-fees in Kim­berley, op soek na talent.