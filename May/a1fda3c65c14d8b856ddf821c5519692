'N WERKER van die departement van gesondheid in die Oos-Kaap het skuldig gepleit op klagte van bedrog nadat hy met 'n vervalste matrieksertifikaat vir sy job aansoek gedoen het. Lesedi Mothuse (38) is Woensdag deur die Valke se eenheid teen ernstige korrupsie gearresteer. Hy is in die Mthatha-handelsmisdaadhof op borgtog van R4000 vrygelaat nadat hy skuldig gepleit het. Mothuse het in 2011 aansoek gedoen vir 'n pos as data capturer by die departement van gesondheid in Cofimvaba. Hy het 'n gr.12-sertikaat saam met sy aansoekdokumente ingedien. Die departement het 10 jaar na sy aanstelling bevind dat Mothuse nooit matriek geslaag het nie. Hulle het toe alreeds 'n verlies van R1,7 miljoen gely weens die betaling van sy salaris in daardie tydperk. Die saak is tot 21 Julie uitgestel.