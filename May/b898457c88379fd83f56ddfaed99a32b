DRIE mans van Potchefstroom is Dinsdagmiddag dood nadat gemeenskapslede 'n huis aan die brand gesteek het. Die gemeenskap het die slagoffers van tussen 22 en 26 jaar daarvan beskuldig dat hulle dwelms verkoop. Die polisie sê lede van die gemeenskap het na 'n huis in Ga-Mokgopha gegaan wat deur die mans gehuur word. Hulle het klippe na die huis gegooi en die drie mans het gevlug. Die slagoffers het na bewering in die proses van die aanvallers gesteek en beseer. Brig. Sabata Mokgwabone, polisiewoordvoerder, sê die groep gemeenskapslede het toe die mans agternagesit en gevang. Hulle is terug na die huis geneem, wat toe agterna aan die brand gesteek is. Lt. genl. Sello Kwena, provinsiale kommissaris, het die voorval as onmenslik beskryf en sê dit is heeltemal onaanvaarbaar en moet veroordeel word. "Geen mens moet deur 'n ander aan enige soort wrede aanval onderwerp word, ongeag die aard van die aantyging," sê Kwena.