’N MAN van Rose Valley in Oudtshoorn is Dinsdag in die Oudtshoorn-streekhof skuldig bevind aan die onwettige besit van ’n vuurwapen en ammunisie en ’n stywe boete opgelê, asook onder huisarres geplaas. George Willemse (45) het ’n pleitooreenkoms met die staat aangegaan. Volgens hom het hy die semi-outomatiese vuurwapen en ammunisie langs die De Rust-pad opgetel en gehou totdat die eienaar daarvoor gesoek het. Streeklanddros Daniel Boks het met vonnisoplegging gesê die regte ding wat Willemse moes doen, was om die vuurwapen en ammunisie na die polisie te neem. Onwettige vuurwapens wat in omloop is rig groot skade aan en word meestal gebruik om misdaad te pleeg, het die landdros gesê. Die hof het in ag geneem dat Willemse oop kaarte gespeel het en daar wel wesenlike en dwingende omstandighede om ’n ligter vonnis op te lê.