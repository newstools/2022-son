DIE polisie in Macassar ondersoek ’n klag van moord nadat ’n 44-jarige man gisteroggend doodgeskiet is. Volgens Ndakhe Gwala, ’n polisiewoordvoerder, het die voorval omstreeks 10:10 in Krymekaar-straat naby ’n speelparkie gebeur. Die oorledene, wie se identiteit nog onbekend is, is vier keer geskiet. Polisie wat na die toneel gehaas het, het hom in ’n plas bloed aangetref. Nog geen arrestasies is gemaak nie. Die cops het nog nie vasgestel of die motief vir die voorval moontlik bendeverwant is nie. Bendegeweld vier afgelope paar maande hoogty in Macassar en verskeie jongmense is in afsonderlike voorvalle vermoor. ’n Voice note op ’n WhatsApp-groep het glo inwoners ingelig dat mans in die woongebied met ’n vuurwapen rondloop. Enkele minute ná dié boodskap begin sirkuleer het, is die onbekende man doodgeskiet. Mense met inligting word gevra om sers. Norman Ngonelo by 021 857 7107 te skakel.