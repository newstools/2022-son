DIE tafel is gedek vir Saterdag se massiewe showdown — die Kaapse Premierliga-sokkerderby tussen Stellenbosch FC en Cape Town City in die Danie Craven-stadion. En dié keer gaan dit oor meer as net spogregte. Albei Kaapse spanne soek plek in volgende seisoen se Afrika-kompetisies. ’n Oorwinning vir Stellenbosch (44 punte) sal hom verby Kaizer Chiefs (46) tot in die vierde plek op die punteleer laat skuif. Dit sal hom nie net ’n plek in Caf se Confederations Cup besorg nie, maar sal ook verseker dat hy volgende seisoen ’n tuiswedstryd in die eerste ronde van die MTN8-uitklopreeks bespreek. Dit sal die eerste keer in sy geskiedenis wees dat Stellenbosch so iets regkry. Die coach, Steve Barker, se span het Saterdag verras deur die kampioen, Mamelodi Sundowns, in die Tuks-stadion in Pretoria met 3-0 kaf te draf. Doele deur Ashley du Preez (2) en Jayden Adams het die wind uit Sundowns se seile geruk. Dit was Sundowns se eerste nederlaag hierdie seisoen op sy tuisveld. Stellenbosch het in die eerste ronde ook punte van Sundowns weggeneem toe die spanne gelykop gespeel het. Barker se span het ook twee keer hierdie seisoen met Chiefs afgereken. Top-agt Die span van die Eikestad is reeds verseker van ’n plek in volgende seisoen se top-agt. ’n Baie tevrede Barker het gesê: “Ek is regtig trots op my spelers. Ons het beslis ons doelwit vir die seisoen bereik. “Almal wat by die klub betrokke is, verdien krediet vir hulle rol. “Die spelers, die bestuurspan, die mense agter die skerms — almal het ’n rol gespeel.” City sal op sy beurt alles in sy volgende paar wedstryde uithaal om seker te maak hy sluit die seisoen as naaswenner af. Die Citizens, wat tans tweede is, geniet ’n voorsprong van drie punte op Royal AM, wat in die derde posisie is. Royal AM het egter een stryd minder as City gespeel.