HY HET nie nog gekyk aan wie die kaart behoort nie omdat hy geglo het dit is Jeremy Sias se bankkaart. Só getuig Abraham Fransman Maandag in die Kaapse hooggeregshof oor die dag dat Sias vir hom ’n bankkaart en PIN gegee en gevra het om geld te trek. Fransman is die buurman van Sias, wat teregstaan vir die moord op Meghan Cremer. Sy is in Augustus 2019 vermoor. Hy het getuig Sias het op 4 Augustus 2019 om 13:00 na hom toe gekom. "Dit was een kaart, ‘n FNB-kaart. Ek kan onthou omdat ek dieselfde kaart het," getuig hy. Fransman getuig verder dat  hy toe na ‘n OTM gegaan het en dat  ene mnr. Ruiters gaan kyk het of daar geld in die kaart is. "Daar was toe nie geld nie. Ek het toe die volgende oggend om 06:00 na Lake Road in Lotusrivier gery om geld te trek, maar daar was nie geld nie," getuig hy. Maar toe wys die hof vir Fransman ‘n foto wat geneem is van CCTV footage van hom wat by ‘n OTM staan om 14:00 op 4 Augustus 2019. "Ek sien ek staan by die OTM. Ek het net een keer probeer om geld te trek daai dag," getuig hy. Fransman getuig dat hy baie mense in die gemeenskap help, veral bejaardes om hul pension-geld te trek as hulle hom vra. "Dit was die eerste keer wat hy (Sias) my gevra het om geld te trek," getuig hy. Sias se regsverteenwoordiger, adv. Mohamed Sibda, het aan Fransman gesê dat sy kliënt se weergawe oor die bankkaart verskil. "My kliënt sê jy het vir hom kom vra van ‘n bankkaart wat hy besit," sê Sibda. "Dit is onwaar. Ek het nie ‘n gesprek gehad met hom nie. Ek het nie kennis gedra nie. "My kliënt sê dat u het gesê het dat hy nie geld kan trek nie omdat daar kameras is," sê Sibda. "Hoekom sal ek dan gaan as ek weet daar is kameras en as ek weet dit is nie my kaart nie?" getuig Fransman. "Toe jy probeer het om geld te trek en daar was nie geld nie, het jy gedink daar is iets fout?" vra Sibda. "Somtyds het die OTM’s nie geld nie. Ek het gedink miskien is die geld nog nie inbetaal nie. Dit is waarom ek die volgende dag weer gegaan het,"  getuig Fransman. "Jy sê jy help baie pensioners, maar dit was die eerste keer dat Sias gevra het? En hy het nooit vir jou ‘n rede geee om die geld te trek nie?" vra Sibda. "Dit was omdat hy van die werk gekom het en hy moes weer werk toe gegaan het. Dit is hoekom ek gehelp het," getuig Fransman. Fransman het ook getuig oor die aand dat Sias Cremer se voertuig aan hom wou verkoop het in die vroegoggendure van 4 Augustus 2019. "Ek het gedink dit is vreemd, maar ek het hom nie so bedink nie. Ek ken hom nie so nie," getuig Fransman.