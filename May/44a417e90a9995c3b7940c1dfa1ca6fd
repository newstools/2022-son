TWEE drieë in die laaste vyf minute het die Boland-Kavaliers Sondag ’n skitterende sege in die Curriebeker se Eerste Liga besorg. Die Kavaliers het die Black Lions van Georgië met 27-17 geklop nadat hulle in ’n stadium met 13-17 agter was. Jaiden Baron en Cameron Hufke was die Bolanders se groot helde nadat hulle laat in die wedstryd kort ná mekaar gaan druk het. Boland was met die rustyd 10-0 voor nadat die losvoorspeler Saulieg Arendse ’n drie gaan druk het wat verdoel is. Hufke het ook met ’n strafdoelpoging geslaag. Die Kavaliers staan nou stewig met 21 punte in die vyfde plek en sal hulle oorblywende wedstryd volgende week teen die Grens-Bulldogs moet wen om ’n kans te hê om in die vierde plek te eindig en vir die halfeindronde te kwalifiseer. Die Bolanders sal ook moet hoop dat ander uitslae in hulle guns sal verloop. Dit het gelyk of die Kavaliers swaar sou kry teen die meer gewigtige Georgians, wat by tye die skrums oorheers het. Dit was veral die vaste vyf wat die besoekers aangevat het. Baron het met sy hardegat-houding en ratse spel die besoekers omtrent ontsenu. Opgehou Hy het veral die besoekers se scrummie onder druk geplaas en vinnige balbesit aan sy agterlyn verskaf vanaf die afbreekpunte. Spel is etlike minute lank opgehou toe Boland se stut Nicholas Duhwa vir ’n nekbesering behandel moes word. Die SWD-Arende het Saterdag op City Park die Simbas van Kenia met 24-7 getroef om in die derde posisie op die punteleer in te skuif. Die span van Anton Moolman staan nou op 24 punte nadat hy ook sewe wedstryde voltooi het. Die Arende kom Vrydag teen die Black Lions op Outeniquapark in George te staan. Die Griffons het die Oostelike Provinsie-Olifante met 23-13 geklop in Gqeberha.