VIR diegene wat Progress nie ’n kans gee om die uitspeelronde van die Superliga te haal nie — dink weer. Die manne van Rosemoor het Saterdag na Pacaltsdorp gereis waar hulle die tuisspan, Evergreens, op sy plek gesit het. Hoewel die Superliga-wedstryd van die Suidwestelike Distrikte met 21-21 geëindig het, het Progress ’n statement gemaak. Om in ’n stadium met 7-18 agter te loop en byna die wedstryd te kom wen, wil beslis gedoen wees. “Dit kom ná harde werk dat die manne sulke rugby speel,” het Darryl Coeries, Progress se afrigter, ná die eindfluitjie gesê. “Ek sal so ver gaan om te sê dat ons die wedstryd moes gewen het. Kyk net na Evergreens se tweede drie. Verdoel “Ons was op die aanval en daar is onderskep en toe gaan druk hulle. Ek vat die twee punte en bou nou vir ons volgende wedstryd,” het Coeries bygevoeg. Brianton Booysen, Byron Lindoor en Hilton Kamanda het vir Progress gaan druk, terwyl Marshall Andrews al drie verdoel het. Die nuweling Rosco Syster het twee keer vir Evergreens gaan druk, met Leegan Moos wat met drie strafdoele en ’n doelskop geslaag het. Evergreens staan nou op 31 punte in die tweede plek. Progess skuif na die vyfde plek en staan nou op 22 ná sewe wedstryde. Die champ, Crusaders, het Oudtshoorn verlaat met ’n bonuspuntsege van 27-11 oor Bridgton, en staan nou stewig met 33 punte bo-aan die punteleer. Eldred James, Ethan Wil­liams, Jaylen James en die veteraan Buran Parks het elk gaan druk, terwyl Eric Zana met twee doelskoppe en ’n strafskop in die kol was. Bridgton 11, Crusaders 27; Evergreens 21, Progress 
21; Barbarians 43, Jaguars 24; George 27, Groot-Brak 14; Heidelberg 35, 
Blanco 7; Eagle Stars 21, Maori’s 26.