BEN Stokes se eerste taak as kaptein van Engeland se toetskrieketspan gaan wees om twee “ou toppies” terug te bring. Die ervare naatboulers James Anderson en Stuart Broad is ná Engeland se nagmerrietoer in Desember en Januarie in Australië nie weer vir hul land gekies nie. Hulle weglating het vir groot omstredenheid gesorg, veral nadat die Engelse ’n toetsreeks teen die Wes-Indiese Eilande verloor het. Stokes is onlangs as kaptein aangestel nadat Joe Root besluit het om te bedank. Suid-Afrika Nou sê Stokes dit is van kardinale belang dat Engeland se suksesvolste boulers by toetskrieket betrek word. Veral in ’n besige Engelse somer wat ’n toetsreeks teen Suid-Afrika ook insluit. Stokes sê hy het dit duidelik gemaak aan Rob Key, hoof van manskrieket, dat Engeland se beste elftal gekies moet word. Hy het dit ook in ’n onderhoud met Sky Sports duidelik gemaak dat dit dom sal wees om nie dié twee veterane te kies nie.