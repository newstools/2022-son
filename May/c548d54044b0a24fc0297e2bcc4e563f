’N BEJAARDE man is Saterdagoggend dood in ’n huisbrand in KwaZulu-Natal. Woordvoerder vir Netcare 911, Shawn Herbst, sê Netcare 911 het Saterdagoggend omstreeks 06:00 gereageer op ’n huisbrand in Athlone, Durban-Noord. “Toe paramedici op die toneel aankom, was die huis goed aan die brand met rook wat uit die dak en vensters getrek het. “’n Gewapende reaksiebeampte van Marshall Sekuriteit en Spesiale Operasionele spanlid het die huis binnegegaan en daarin geslaag om ’n volwasse vrou te red wat rookinaseming opgedoen het.” Herbst sê Ethekwini se brand-en-reddingsdienste het daarin geslaag om die vlamme te blus, maar die grootste deel van die huis is vernietig. ’n Evaluering ná die brand is deur die Durbanse metropolitaanse polisie se soek-en-reddingseenheid gedoen en ’n bejaarde man is dood aangetref. Omstandighede wat tot die brand gelei het is nog nie bekend nie, maar die Greenwood Park SAPD was op die toneel en sal verdere ondersoek instel. 