MET meer as 500 ligawedstryde wat elke naweek in die Mitchells Plain LFA gespeel word, móét daar eenvoudig van begin tot einde behoorlik kopgehou word. En dit is waar die ervaring van dié sokkerliggaam se president, Gilbert Kruger, inkom. Dit was Saterdag op West­ridge duidelik dat Kruger, wat aan die begin van die seisoen weer die leisels in Mitchells Plain oorgeneem het, iemand is wat groot gesag in plaaslike sokker afdwing. “Mitchells Plain was altyd een van die top-unies in Kaapse sokker. Ons is nou weer vinnig op pad om ons posisie bo-aan die tafel van Kaapse sokker in te neem,” het Kruger beklemtoon. En hy behoort te weet, want Kruger was voorheen 16 jaar lank die leier van die Mitchells Plain-unie voordat hy vir byna 9 jaar nie betrokke was nie. Maar nou is hy terug. Kruger het gesê hy het die sokkergemeenskap van Mitchells Plain se noodroep geantwoord en sal vir net een seisoen die LFA lei. “Mense in Mitchells Plain is passievol oor sokker. Die uitstekende leierskap van ons klubs is wat dié organisasie dryf. Almal bring hulle kant. Almal is bereid om hard saam te werk,” het Kruger verder verduidelik. Volgens hom word daar in alle afdelings van die organisasie groot klem gelê op vordering en proper structures. “Dit is belangrik dat die foundation reg is. Daar moet oral die regte strukture in plek wees.” Kruger het gesê hy is tans besig om te verseker dat die toekoms van Mitchells Plain in goeie hande gelaat word. “Opleiding is baie belangrik. Ons is tans daarmee besig in alle afdelings. Dit sluit skeidsregters, klub­leiers en bestuurders, asook afrigters, in. “Ons wil seker maak dat ons mense groom wat dié organisasie met vertroue vorentoe kan neem. Hier is nie plek vir mense wat nie hulle kant bring nie. Ons streef hier net na uitnemendheid. Ons soek net die beste.”