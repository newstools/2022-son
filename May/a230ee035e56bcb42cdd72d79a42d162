DIT was ’n geval van so naby maar tog so ver. Nodeloos om te sê Manchester City sowel as Liverpool verdien alle lof vir die manier waarop hulle nie tou opgegooi het in die wedloop om die Premierliga-titel nie. Ongelukkig kan daar net een wenner wees — en dit is weereens City wat bewys het hy verpersoonlik alles van ’n gebore kampioen. Hulle is monsters wanneer dit by sukses in Engeland kom. Dit is ondanks Liverpool se sege van 3-1 oor Wolves op Anfield. Pep Guardiola se kampioenspan moes diep delf om eers ’n agterstand van 0-2 uit te wis en Steven Gerrard (manager) se Aston Villa gister in die Etihad-stadion met 3-2 te troef. City se comeback is voltooi ná drie blitsdoele in 10 minute deur sy supersub Ilkay Gundogen (2) en Rodri wat City toegelaat het om sy liga-kroon suksesvol te verdedig. Dit is ’n bitter pil vir Jurgen Klopp, manager, en sy Liverpool-span, maar daar is nog ’n Champions League-titel wat wink. Ook het die voormalige Reds-spelers Gerrard en Phillipe Countinho alles in hulle vermoë gedoen om die span van Merseyside ’n tweede titel in vier jaar te besorg — maar dit was ongelukkig nie in die sterre geskryf nie. Liverpool was met rustyd 1-1 gelykop nadat Pedro Neto Wolves se rekening geopen het ná twee minute speeltyd. Dit was ’Pool se Senegalese ster, Sadio Mane, wat sake gelykop gemaak het voor die halfuurmerk. Mohamed Salah en Andy Robertson het laat in die tweede helfte sukses behaal in ’n sege van 3-1 — maar dit was egter nie genoeg nie.