’N WINKEL in Delft is na bewering geplunder en aan die brand gesteek kort nadat ’n man doodgeskiet is. Dié drama het hom Vrydag afgespeel. Hierdie voorval het omstreeks 20:00 tussen Dulles- en Commodorestraat in The Hague gebeur. AO Joseph Swartbooi, ’n polisiewoordvoerder, sê met die polisie se aankoms op die toneel is ’n 25-jarige slagoffer gevind waar hy in die pad gelê het. By nader ondersoek is skietwonde aan sy liggaam opgemerk. “Die slagoffer is op die toneel deur mediese noodpersoneel dood verklaar,” sê Swartbooi. Volgens die slagoffer se ma het haar seun uit sy huis gekom en die vermeende skieter het uit ’n voertuig geklim en op hom geskiet. “Hy het net op hom begin skiet — drie skote — en my ander seun het dit gesien,” sê die vrou. Volgens ’n informant bekend aan Son is die verdagte die eienaar van ’n huiswinkel. “Hy het die man buite sy winkel geskiet. Mense het toe die winkel geplunder en aan die brand gesteek,” sê die bron. Swartbooi sê die motief vir die aanval is nog onbekend. “Die verdagte het van die toneel gevlug en moet nog gearresteer word.” Swartbooi sê Delft se polisie ondersoek tans ’n saak van moord. Enigiemand met inligting oor dié moord word versoek om Crime Stop by 08600 10111 te bel.