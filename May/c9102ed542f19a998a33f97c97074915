RASSISME het ook in vanjaar se Super Rugby Pacific-kompetisie kop uitgesteek. Die Wellington Hurri­canes se losvoorspeler Du’Plessis Kirifi het onthul daar is in verlede naweek se wedstryd teen die Waratahs rassistiese aanmerkings teenoor hom gemaak. Dié 25-jarige speler het in antwoord op die aanmerkings ’n middelvinger na die skare op Sydney se Leichhardt Oval gewys. Oor sy reaksie het Kirifi gesê: Ek hou daarvan as die skare oorgehaal is en soms met jou wil gesels uit die stands, maar daar is ’n lyn en net omdat jy in die skare sit, gee dit jou nie die reg om oor my ma en my ras kommentaar te lewer nie. Verskoning “Om abuse van die side­line te kry is deel van ons job, en persoonlik is dit iets waarvan ek hou - dit beteken egter nie jy kan rassistiese aanmerkings oor my familie maak nie.” Kirifi het verskoning gevra omdat hy vir die skare die middelvinger gewys het. “As ek dit kon oordoen, sou ek anders gereageer het,” het hy gesê. Intussen het die Hurri­canes se bestuur Kirifi se reaksie verdedig deur aan te voer dat hy spyt is daaroor. Hulle verstaan egter waarom hy so gereageer het. Die Waratahs se bestuur het intussen gesê daar is nie ’n klag van rassistiese gedrag by hulle aangemeld nie. Daar is pogings gemaak om op CCTV-kameras na die sondebok te soek. Hulle sê dat hulle rassisme by wedstryde glad nie sal duld nie.