TWEE senior lede van die Valke staan tereg op verskeie klagte nadat hulle na bewering ammunisie aan 'n tradisionele geneesheer verkoop het. Die luitenant-kolonel en 'n vroulike kaptein van die polisiediens se aanvoerkettingbestuur is op 27 Mei gearresteer. Dit nadat inligting opgevolg is dat hulle 'n vroulike tradisionele geneesheer (43) van polisie-ammunisie voorsien. Die geneesheer is op dieselfde dag tydens 'n sting operation by haar woning in Soshanguve gearresteer, kort nadat die luitenant-kolonel die ammunisie oorhandig het. Die kaptein is later op 'n klag van regsverydeling vasgetrek toe sy na bewering probeer het om bewyse weg te steek. Lt. genl. Godfrey Lebeya, hoof van die Valke, het sy ongeloof uitgespreek oor die beweerde betrokkenheid van die lede. "Ons verwag dat ons lede bo verdenking moet wees en sal verseker dat die beweerde skuldiges die volle mag van die gereg moet voel. Ons sal aanhou om sonder vrees of guns op te tree, ongeag die status van dié wat die wet oortree," sê hy.