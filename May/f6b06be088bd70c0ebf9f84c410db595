DIE volgende Usain Bolt is dalk reeds gebore om wêreld-atletiek aan die brand te hardloop. Erriyon Knighton van Amerika het onlangs die rekordboeke herskryf toe hy Bolt se 200m-rekord vir o.20-atlete verbeter het. Die 18-jarige Knighton het in ’n byeenkoms in Baton Rouge ’n nuwe o.20-wêreldrekord in die 200m opgestel toe hy 19.49 geklok het. Hy het ook op sy vorige rekord in dié item (19.84) verbeter. Sy nuwe 200m-tyd is ook die vierde vinnigste van alle tye. Knighton het verlede jaar headlines gemaak toe hy Bolt se o.20-rekord (19.93) verbeter het. Hy was toe nog net 17 jaar oud toe hy aan sy eerste Olimpiese Spele deelgeneem het, waar hy ’n vierde plek in die eindstryd verseker het. Dié Amerikaner se tye is ook ver vinniger as toe Bolt sy ouderdom was, met Bolt wat eers toe hy 21 jaar oud geword het die 200m onder 19.5 sekondes kon voltooi. Dit gons omtrent op social media oor Knighton se tye en daar word nou gehoop om hom ook in die 100m in aksie te sien. Bolt hou steeds die wêreldrekord in die 100m (9.58) en 200m (19.19), maar met Knighton nog bloedjonk, kan dit dalk nie lank wees voor daar ’n nuwe vinnigste man ter wêreld gekroon word nie.