SUID-AFRIKAANSE mans is p*s-petoorse. Hulle p*s orals — teen mure, bushaltes, duikweë, langs toiletmure, op toilet seats, teen pale, bome, hulle motors wanneer dit geparkeer is langs hoofweë, in hulle broeke, en lately op laptops. Die Romeine het p*s gebruik om hulle tande wit te maak. Van die Spaanse conquistadors was van die laaste Europeërs wat nog dié walg­like praktyk beoefen het, volgens Katherine Ashenburg. Ek is seker die voorouers van my landgenote van Europese afkoms het dit ook gedoen. Reaksie op openbare p*s- gewoontes verskil. In Duitsland is dit ’n “gewilde” oortreding, maar die wet kyk anderkant toe. In Hyderabad, Indië, is hulle vasgevat deur “segekranse van skaamteloosheid” om hulle nekke te sit. Dit lyk asof dit gewerk het. Die teen-argument was dat daar nie genoeg publieke toilette is nie, iets wat moontlik in Suid-Afrika ook ’n rede kan wees vir ons hoë p*s-petoors-koors. Die vraag is of Theuns du Toit gesukkel het om ’n toilet te vind toe hy by die kamer van Babalo Ndwayana in Huis Marais op Stellenbosch ingebars en na bewering op mnr. Ndwayana se besittings, insluitende ’n laptop, begin p*s het, dít terwyl hy “this is what white boys do” uitgebasuin het. Dit wil lyk of Du Toit verby die toilet gestap het om eiendom na bewering opsetlik te beskadig, en na bewering mnr. Ndwayana se menswaardigheid aan te tas deur sy rassistiese of onwelvoeg­like gebare. Die polisie ondersoek die saak en Du Toit is tydelik uit Stellies geskors. Dit lyk sleg vir hom. Mnr. Ndwayana het die op een tydstip spreekwoordelike Christelike toegeeflikheid oorweeg om Du Toit toe te laat om op nog een van die familie laptops te p*s. Hy is polisie toe ná Du Toit se onberou. Die meeste wit lesers wat kommentaar gelewer het, het op webblaaie, Ali van Wyk uitgesluit, skaamteloos Du Toit se walglike optrede probeer regverdig met een of ander k*k verskoning. Effens meer blas-kleurige lesers, soos ek, het ander menings gehad en ek sal liefs nie beskryf wat hulle aan Du Toit sal wil doen nie. In hofverslaggewing het ek geleer ’n storie het twee kante, en dan natuurlik die regte kant. Maar gestel Du Toit word skuldig bevind, wat sal die gepaste straf wees? Ek is heel tevrede met die straf wat aan Vicki Momberg opgelê is. Momberg het die k-woord 48 keer aan ’n konstabel toegesnou net nadat sy ’n smash-and-grab-slagoffer geword het. Sy het drie jaar gekry, waarvan een opgeskort is. Sy is in 2019 op parool vrygelaat en dit lyk asof sy vanaf die aardbol verdwyn het. Maar wat van Du Toit, as hy aangekla en skuldig bevind sou word? Ek het vertroue in ons regstelsel, is seker dat reg sal geskied, en dat iemand iets daaruit sal leer. Du Toit en sy soort en ander wat AfriForum steun om die ou landsvlag weer te laat wapper, bewys Afrikaners ’n groot onguns. Hulle probeer nog om simbole en ander praktyke van ’n ketter-era soos ’n strontlap voor my as swarte se gesig te waai. Maar hulle maak hulle laat. Menslikheid sal seëvier.