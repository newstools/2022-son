DIE legendariese plaaslike atleet Tobias Philander en sy dogter Emmerentia “Emmy” Lepati het die naweek by die Suid-Afrikaanse Meesters-atletiekbyeenkoms met blink vertonings vorendag gekom. Philander (58) en sy dogter van die Elsiesrivier-atletiekklub het albei die Westelike Provinsie verteenwoordig in middelafstand-wedlope, 800 m-, 1500 m- en 3000 m-hindernisse, in die Pilditch-stadion in Pretoria. Philander, wat deesdae ook die voorsitter van die Elsiesrivier-atletiekklub is, en Emmy het saam met sy skoonseun, Lekeli, en sy kleinkinders, Tumelo en Oarabile, na die Jakarandastad gereis waar hulle aan die SA Byeenkoms vir Meesters-atlete deelgeneem het. Verteenwoordig Emmy (38) is een van Philander se vyf dogters wat hy self afrig. Hy het gister ná hul vertonings in Pretoria aan Son gesê: “Ja, dit is uiteraard altyd ’n groot eer om jou provinsie op ’n SA byeenkoms te kan verteenwoordig. En om dit saam met jou dogter te kan doen, maak dit net baie meer spesiaal. “Ek is gelukkig oor hoe dinge verloop het omdat ek en Emmy albei silwermedaljes vir die 1 500 in ons ouderdomsgroep gewen het.” Philander, wat Suid-Afrika in 1992 op die Olimpiese Spele in Barcelona verteenwoordig het, kompeteer steeds op die hoogste vlak teen ander meestersatlete. Sedert die ouderdom van 35 het hy as ’n meester aan byeenkomste begin deelneem. En vanaf sy 41ste verjaarsdag het hy Suid-Afrika gereeld by Wêreld-meestersbyeenkomste verteenwoordig. Hy dra nou al sy ervaring en kennis aan jong atlete oor. “My dogter Emmy was ’n lang tyd met ’n besering buite aksie. Sedert sy van haar besering herstel het, het ons weer hard saam begin oefen. “Benewens haar fisieke voorbereiding, het ons ook hard aan haar sielkundige voorbereiding en taktiek gewerk. “Sy raak somtyds voor wedlope ’n bietjie senuweeagtig. Ek het haar net gesê sy moet kalm bly en al haar aandag op haar eie plan toespits. “Sy is nog nie heeltemal waar sy wil wees nie, maar die oefensessies het reeds vrugte begin afwerp,” het hy trots gesê.