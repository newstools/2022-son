TERWYL Kaapstad regmaak om die 2023 Netbal Wêreldbekertoernooi aan te bied, woed daar ’n stryd rondom fasiliteite in dié stad. Aan die eenkant is die Cape Town Netball Federation wat sy eie hoofkwartier soek, en aan die anderkant is daar die Bellville-klub wat sy klubhuis wil behou. Die vete volg nadat die waarnemende voorsitter van Cape Town Netball, Igshaan Brenner, in Son sy voorneme bekendgemaak het om die Bellville-kompleks die tuiste van netbal in die Kaap te maak. Lientjie Laubscher, voorsitter van die Bellville-netbal-klub, wil egter niks daarvan hoor nie. Sy glo dat haar klub ’n geldige huurooreenkoms met die Stad Kaapstad het. Haar klub, wat vanjaar sy 70ste bestaansjaar vier, het volgens Laubscher ’n historiese reg op die kompleks. Laubscher het Dinsdag met Rowena Moritz, lid van die klub se uitvoerende bestuur, hul standpunt aan Son verduidelik. Laubscher sê: “Hoewel dit ’n Stad Kaapstad-fasiliteit is spandeer ons, ons eie fondse om opknapping te doen. “So ver ek weet is daar verlede jaar R1.5 miljoen in Westridge in Mitchells Plain bestee met die oprigting van spreiligte en ander verbeteringe. “Soos ons praat, word die bane ook daar herbou. Die City het nog geen verbeteringe hier by ons aangebring nie. “Waarom kan die hoofkwartier nie in Mitchells Plain wees nie?” Sy sê dit is ook onwaar dat haar klub net vier spanne het wat agt bane tot hul beskikking het. “Dit is korrek dat ons agt bane het, maar kom kyk wat ons doen vir die ontwikkeling van die sport. “Ons het tot 12 spanne wat elke tweede Saterdag van oral kom deelneem. Daar word nie melding hiervan gemaak nie,” sê sy. Laubscher gee later toe dat hulle net vier spanne by Tygerberg se Sub-unie geregistreer het. “Maar Tygerberg het geen junior-ligas nie terwyl ons op die oomblik agt junior spanne het,” verduidelik sy. Brenner het in reaksie gesê hy wil nie deur die media met klubs korrespondeer nie. “Klubs het die reg om my uitlatings in ’n vergadering te kom bespreek,” het die waarnemende voorsitter gesê.