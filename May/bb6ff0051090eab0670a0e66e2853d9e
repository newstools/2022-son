DIE eindstryd om die Wes-Kaapse Tweede Liga-titel sal Sondag in Hanover Park plaasvind. Hoewel daar vandag ’n amptelike aankondiging gedoen word, het Son vasgestel die final tussen FN Rangers en Zizwe United sal op die Downberg-sportterrein gespeel word. Dit bring reuse-verligting vir die twee spanne ná gerugte dat die wedstryd dalk na George in die Eden-distrik geskuif sal word. Kalmte Dit sou dalk glo gedoen word omdat die Wes-Kaapse skeidsregters se jaarlikse fiksheidstoetse Saterdag in die Suid-Kaap gehou word. Die feit dat die venue vasgestel is, behoort nou vir albei breiers, Arreshaat Daniels van Rangers en Zizwe se Julius Dube, ’n bietjie kalmte te bring. Die laaste weke heers daar groot angs in aanloop tot die einde van een van die uitdagendste liga-veldtogte met veral die kwessie van relegasie wat die raadsale gaan warm hou. Die afgelope seisoen was die administrateurs weens die impak van die Covid-19- pandemie genoop om die kompetisie aan te pas. Gevolglik is die kompetisie in twee strome ingedeel. Stroom A het uit 11 spanne bestaan. In stroom B het net 10 spanne meegeding. Die twee strome gaan nou in een liga gevorm word met die moontlikheid van vyf spanne wat in hierdie sta­dium deur relegasie in die gesig gestaar word. Terwyl Rangers reeds drie weke gelede hul stroom B-verpligtinge afgehandel het, is Zizwe eers Sondag as die stroom A-wenner gekroon. Zizwe het met 1-0 met Cape Town Spurs afgereken om Grassy Park United se kloue kort te knip om die titel. Die span van Julius Dube (afrigter) eindig sy veldtog met 46 punte ná 20 wedstryde af. Dit is twee punte meer as Grassy Park. Die wenner sal tot die nasionale uitspeelfase deurdring om te bepaal wie tot die Eerste Liga (net onder die PSL) promote word.