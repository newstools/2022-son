DIE Paarlse kragvrou Fiona Hickman mik daarna om al haar SA en Afrika-rekords op volgende jaar se SA Classic-kampioenskap te verbeter. “Ja, ek gaan bitter hard oefen daarvoor. “Ek het ’n obsessie met die sport en geniet elke oomblik.” Hickman gee reeds Saterdag haar eerste tree na haar mikpunt wanneer sy gaan litte losmaak in ’n ontwikkelingstoernooi in Gordonsbaai. Hickman neem deel in die Masters 2-afdeling vir deelnemers van 50 tot 59 jaar. Sy het haar nasionale rekords in 2019 in Potchefstroom opgestel en is weens die Covid-pandemie sedertdien die kans ontneem om ’n haar rekords te probeer verbeter. Hickman oefen in Gordonsbaai saam met Colin Young, ’n voormalige wêreldkampioen in die bench press. Haar seun, die 15-jarige Thomas, is ook ’n kranige deelnemer en oefen saam met sy ma. Smoorverlief Hickman het in 2017 as 50-jarige aan die sport begin deelneem. Sedertdien is sy smoorverlief op die gewigte. Die G-Team-klubkompetisie vir ontwikkelende lifters word Saterdag gehou en die Southside Barbell Club-kompetisie vir die deadlift op 2 Julie. Senior lifters wat vanjaar met groot pogings dopgehou moet word, sluit Dulcie Jean Duguid, Johan Kruger, Michelle Kruger en Kim Dubs in. Die Krugers van Hermanus word in baie kringe beskou as die sterkste man-en-vrou-kombinasie in Suid-Afrika.