MET ’n deur wat toemaak, maak daar ’n ander een oop. So verduidelik Faiek Davids nadat sy verbintenis van meer as 20 jaar met die Westelike Provinsie-Krieketvereniging die week beëindig is. Die 57-jarige Davids, wat sy merk as speler vir die WP-Krieketraad voor eenwording gemaak het, se kontrak as hulpafrigter van die WP-Blitz, is nie hernu nie. “Ek sal eers ’n break neem en daarna besluit wat my toekoms gaan inhou. “Ek glo daar sal ’n deur oopgaan vir my om my ervaring met ander te deel,” het Davids gesê. “Dit was 20 onvergeetlike jare wat ek met die WP deurgebring het. Ek het elke oomblik daarvan geniet en ek het great memories met die span en die mense gedeel,” het hy met sy kenmerkende smile gesê. Davids het as hulp-afrigter van die Cape Cobras onder Richard Pybus, sowel as Ashwell Prince, gedien. Hoogtepunte Hy moes ook voor vat toe Prince in 2021 skielik as afrigter van die WP bedank het. Salieg Nackerdien is toe later as hoofafrigter van die WP aangestel. Davids was coach van die WP se provinsiale span wat die nasionale meerdaagse reeks twee keer gewen het. “Ek het talle hoogtepunte. Maar die grootste een is die rol wat ek gespeel het om spelers van grassroots level te help om tot die nasionale span te vorder. “Dit was altyd iets spesiaal en besonders. Kyk net na ’n speler soos Kyle Verreynne. Ek het hom as junior afgerig. Hy is seker een van die land se beste jong talente wat onder my vaandel begin uitblink het. “Dan is daar JP Duminy, ’n speler wat ek selfs privaat help coach het. Die lys is lank. Dit was net die grootste eer om deel te kon wees van die WP set-up,” het Davids vertel.