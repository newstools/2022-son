REUBEN Abels, coach van die rugbyklub Young Hearts, dink sy span kon meer teen Langebaan gedoen het in Saterdag se Groot Uitdaagbeker-stryd van die Boland se Weskus-afdeling. Young Hearts het dié stryd net-net met 17-13 gewen. Abels het aan Son gesê: “Ek is glad nie gelukkig nie. Ons lynstane het erg gelol en dit was asof ons bang was vir die bal. “Ons is capable om baie beter te speel as wat ons vandag gewys het. Ons het beslis nie ons innings gebou nie. Gans te veel foute.” Gunsteling Waaroor Abels wel kan smile, is dat sy span nou drie van sy vier wedstryde tot dusver in die kompetisie gewen het. En met Saldanha, wat die groot gunsteling is om as die Weskus se wenner gekroon te word maar op verrassende wyse teen St. Helenabaai (9-15) vasgeval het, is dié streek nou ’n interessante een. So scrappy soos die spel tussen Young Hearts en Langebaan was, was dit nietemin ’n klipharde stryd op die Pella-sportterrein. Die eerste punte is in die 23ste minuut behaal toe Langebaan se losskakel, Russel Smith, een van sy twee strafskoppe oorgeklits het. Maar kort daarna het die tuisspan se sterk vleuel, Barry Adonis, gaan afrond nadat die besoekers die bal nie vanaf die afskop beheer het nie. Albei spanne het hulle egter skuldig gemaak aan oorhaastigheid en het probeer om die bal agterlangs te swaai sonder om genoeg fases te bou. Langebaan het wel baie beter in die laaste 12 minute begin speel, veral omdat hy die tuisspan by die losskrum ingetrek het en die spel stadig gemaak het. Dit was net swak hanteerwerk wat die span die wedstryd gekos het. Dit was juis van een van dié hanteerfoute — reg op die tuisspan se doellyn — wat tot ’n teenaanval gelei het. Tyrique Marais het gaan afrond om Young Hearts se sege te verseker. Weskus Witsentraal Breë Langeberg Swartland Noordweste