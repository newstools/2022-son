IN DIE Morawiese dorp van Pella, naby Mamre, is daar ’n span supervroue wat vir niks terugstaan of skrik nie. Hulle sal nou wel nie in die skrums sak as die dorp se rugbyhelde opdraf nie, maar hulle is wel die span se enjinkamer. Mildred Abels, voorsitter van die Young Hearts-rugbyklub, vertel met trots van die sukses wat sy en haar uitvoerende bestuur van agt vroue en een man tot dusver vermag het. Sy het so pas met haar derde termyn van twee jaar as voorsitter van dié dinamiese klub begin. “Dit is nie uniek dat vroue op die bestuur van sportklubs dien nie. Maar ons is ’n dinamiese groep wat vir niks terugstaan nie. Die sukses van die klub is daar vir almal om te sien,” vertel sy. Toe sy en haar bestuur ses jaar gelede oorgeneem het, het die klub in die Boland se streek-liga gespeel. Die klub is in 2018 tot die Bolandse Weskus-streek van die Groot Uitdaagbeker-kompetisie promote. “Dit gaan soms woes, maar ons byt vas. Sukses word nie deur een persoon vermag nie, dit is ’n spanpoging. Ons sien om na alles en dit kom voor of die spelers altyd hul beste lewer,” sê sy met ’n breë smile. Gou roep sy haar bestuur nader vir ’n foto. Hulle was besig in die snoepie, by die braai van boerewors en selfs met sekuriteitstake op die Pella-sportterrein. Abels, nes die res van haar bestuur, is ’n boorling van dié historiese dorp. “Dit maak my trots om van diens vir die klub te kan wees. Ek hoop ons lê die grondslag vir die klub se voortbestaan,” voeg sy by. Sy is in 2013 as voorsitter verkies waarna sy afgestaan het om die sekretarispos oor te neem. In 2017 beklee sy weer die warm stoel. Weens die Covid-19-pandemie is sy en haar bestuur gevra om aan te bly. “Ek put baie genot as voorsitter daaruit, maar oor nog ’n termyn. Dit sal ek sterk moet oorweeg,” sê sy. 