“HARDE werk in daad-vorm en nie net in die woord nie.” Dít is hoe Tyhler Duimpies van Beaufort-Wes sukses beskryf. Vir haar is die daad belangriker as die woord. Tyhler is een van die top-30-finaliste wat vanjaar na die Mej. Suid-Afrika-titel mik. Bevorder Die groep is onlangs amptelik aangekondig en die Mej. Suid-Afrika-organisasie sê die 30 hoopvolles is ’n indrukwekkende en diverse groep. Duimpies, ’n plattelander, is tans ’n bemarkingsvrywilliger vir ’n organisasie genaamd Safety & Health. Sy het ook haar kwalifikasie in bemarkingsbestuur behaal. “Ek het ingeskryf vir die kompetisie met die uitsluit­like doel om my voorspraak te bevorder, wat anti-bullying en selfmoord-bewustheid is,” vertel sy. “Ek glo dat ek verdien om die titel te wen, want my hooffokus is nie om ’n indruk te maak nie, maar ’n impak.” Vir haar is dit ’n groot voorreg om in die top-30 te wees. “Ek het myself nog altyd in die top-30 van Mej. SA gesien. “Ek het net nie geweet dit gaan so gou kom nie omdat ek twee jaar probeer het om deel te wees.” Een van die redes hoekom Tyhler wou deelneem, is omdat jeugdiges in haar dorp dit so nodig het. “Baie van ons jeugdiges is so mismoedig omdat hulle voel hulle kom van ’n klein dorpie af en baiekeer voel dit drome, veral groot drome soos Mej. SA of om ’n internasionale kunstenaar te wees, sal nooit gebeur nie.” Tyhler sê sy wil Beaufort-Wes ’n guns bewys en in daai gap val om te wys daai drome kan bereik word. Die jong dame beskryf haarself as veerkragtig, verantwoordelik en kreatief. Superhero Sy noem wat haar uniek maak, is die vreemde maniere waarop sy oplossings vind. Die mislukkings wat sy al in haar lewe ervaar het, het haar gehelp om beter maniere te vind om haar prestasies te behaal. As sy kon kies om ’n superhero te wees, sou sy graag Wonder Wom­an wou wees, want sy hou nie terug wanneer dit kom by veg vir wat reg is nie, selfs wanneer sy alleen ba­klei.