’N VERMINKTE babalykie is langs die N1-snelweg buite Polokwane in Limpopo in ’n sak gevind. Die gru-ontdekking is op 19 Mei gemaak en die polisie probeer nou die kind se ouers opspoor. Brig. Motlafela Mojapelo, ’n polisiewoordvoerder, sê die polisie is kort voor 08:00 langs die N1, naby die Shell Ultra City-vulstasie en Protea Hotel, buite Polokwane, na die toneel ontbied. Mojapelo het bygevoeg: “Met hul aankoms op die toneel het die polisie die baba se verminkte liggaam gevind in ’n swartsak waarop ‘Sport Ruixinga’ langs die kant geskryf is. "Die polisie het ook ’n pienk babakombers, ’n handdoek en ’n blou en wit sarong gevind." Volgens Mojapelo is die kind “met ’n onbekende voorwerp opgekap”. “Die baba het ook ’n verband om sy linkerbeen en linkerarm gehad en was reeds in ’n toestand van ontbinding. “Die kind kan tussen 2 en 3 jaar oud wees,” het Mojapelo gesê.