TWEE pasiënte is Saterdagaand by die Nuwe Somerset-hospitaal in Green Point doodgeskiet en 'n polisiebeampte ernstig gewond toe 'n 40-jarige man 'n cop se vuurwapen gegryp en verskeie skote afgevuur het. Seepunt-polisie het na bewering 'n 35-jarige verdagte na die hospitaal geneem vir mediese behandeling toe 'n man in die saal 'n polisiebeampte se vuurwapen gegryp en hom deur die kop geskiet het. Die man het toe twee pasiënte ook geskiet wat in die nabyheid was. Albei pasiënte is op die toneel dood en die 32-jarige polisiebeampte is in 'n ernstige toestand. Brig. Novela Potelwa, polisiewoordvoerder, sê polisiebeamptes op die toneel het die wapen afgeneem en die verdagte gearresteer. Die identiteit van die slagoffers moet nog vasgestel word. Alan Winde, premier, het intussen in 'n verklaring gesê hy is geskok en hartseer oor die voorval. Winde het Saterdagaand self die hospitaal besoek om 'n update te kry en persoonlik met die personeel te praat. "Ons innigste meegevoel gaan aan die families wat 'n familielid tydens hierdie aaklige voorval verloor het. Dit is 'n pynlike oomblik vir ons almal en ons verwag 'n volledige ondersoek om al die feite vas te stel," sê Winde.