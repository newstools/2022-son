“MENSE gaan eendag vir jou geld gooi.” Dis hierdie woorde van sy ouma wat Marunzo Thomas se dryfkrag is om van sy akteursloopbaan ’n sukses te maak. Dié jongman, oorspronklik van De Doorns in die Boland, is ’n ouma-en-oupa-kind, maar woon die afgelope 11 jaar reeds in die noordelike voorstede van Kaapstad. “Ek perform maar nog altyd,” sê hy. “Daar is mos die persepsie dat jy reeds naam in die bedryf moes gemaak het voordat jy regtig ondersteun word.” Hy bieg: “Daar is mense wat al gesê het ‘maar dis nie ’n werk nie’. So, dit kan challenging wees vir opkomende kuns­tenaars.” Marunzo kon slegs sy eerste jaar voltooi en weens funding nie dadelik met sy tweede jaar begin nie. Hy sê: “Ja, ek het al ’n paar keer daaraan gedink om ’n ander loopbaan te volg.” Die jongman het nie lank gelede nie twee maande in ’n fabriek gewerk net sodat hy ’n inkomste kon hê. “Ek het in die verlede ook al aansoek gedoen vir wat mense noem ‘gewone’ werk, maar dan het ’n deur altyd toegegaan, net vir ’n artistic-deur wat oopgaan,” vertel hy. Marunzo was onlangs op die Suidoosterfees te sien in Stephren Saayman se Dankie, Maar Nee, Dankie en voor dit by die Zabalaza-fees in Hotel Lights. Hy was wel ook al op die kassie in onder meer Sara se Geheim, Projek Dina en Troukoors,  wat hy beskryf as sy eerste groot TV-rol. Marunzo is van hierdie week ook as Morné te sien in die gewilde kyk­NET & Kie-telenovelle Arendsvlei. “Ek love die teater en ek hou daarvan om te voel en sien die sweet tap my af. “Om TV werk te doen is ook fun en ek was nervous, maar dis nou iets van die verlede.” Marunzo hou van ’n uitdaging en sal graag met elke rol ’n ander tipe karakter wil vertolk om sy veelsydigheid te wys. In die bedryf kyk hy op na Johnny Depp as kunstenaar wat elke keer ’n ander karakter vertolk. Plaaslik is daar ’n paar rolmodelle soos Jarrid Geduld, Dean-John Smith, Maurice Paige en Cantona James Sy jongste karakter, Morné, is vir hom sy uitdagendste rol nog. Hy is anders met elke karakter, amper soos ’n split personality. Raad “Vir dié bedryf moet jy mentally, physically en emotionally sterk wees. Glo net en weet drome word waar, moet nooit ophou droom nie,” is sy raad aan dié wat die loopbaan oorweeg. Aan die einde wanneer hy klaar is, dank hy eers sy Skepper, die Heer, vir die geleentheid en ook vir sy cast-lede. “Ek aspire to inspire en wil deur my karakter met mense connect. So, ek hoop kykers kan wegstap met ’n boodskap.”