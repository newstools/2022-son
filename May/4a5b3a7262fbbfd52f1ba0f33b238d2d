DILLYN Leyds was Saterdag een van die groot uitblinkers in La Rochelle se oorwinning van 24-21 oor Leinster in die eindstryd van die Heineken Champions Cup. Die 29-jarige voormalige Stormers en- Springbok-buiteagterspeler, het met ’n puik vertoning vorendag gekom en is agterna welverdiend as die Speler van die Wedstryd aangewys. Leyds wat tot dusver die Springbokke in 10 toetse verteenwoordig het, het veral op die aanval geskitter. Die boorling van Somerset-Wes het op regtervleuel uitgedraf, maar hy het op die linker kant van die veld opgeduik om sy spanmaat Raymond Rhule op die linkervleuel weg te stuur vir La Rochelle se eerste drie van die wedstryd. Leyds het agterna gesê: “Ek het regtig geen woorde om te beskryf hoe ek tans voel nie. Ons het in twee jaar in twee finals gespeel. Dit is baie spesiaal vir die klub en vir sy supporters. Om  hierdie beker na La Rochelle te kan terugneem is massief. “Niemand het ons ’n kans gegee om vandag te wen nie. Ons het hiernatoe gekom en gewys waartoe ons in staat is. Laas jaar se seerkry het ons uiteraard aangespoor. Dit is ongelooflik om as die kampioen van Europa gekroon te word. “Dit was ’n uitdagende seisoen vir my gewees. Om eerlik te wees, het ek regtig baie goed in my eerste seisoen gevaar, Vanjaar was ’n bietjie van ’n rollercoaster ride. Om vandag weg te stap as die Man of the Match, maak dinge net soveel beter. “Dit gaan egter nie soseer oor my toekenning nie, maar eerder oor die beker wat ons nou omhoog kan hou,” het ’n trotse Leyds bygevoeg. Benewens Rhule wat in sewe toetse op die vleuel vir die Bokke uitgedraf het, het die voormalige losvoorspeler van die Bulls en SA o.21-kaptein, Wiaan Liebenberg, op flank vir La Rochelle uitgeblink. Gurthrö Steenkamp, wat Suid-Afrika in 53 toetse op loskopstut verteenwoordig het, is La Rochelle se skrum-afrigter.