JULLE weet ons steek nie graag ons neus in ander mense se indabas nie, maar het julle gehoor van TV-aanbieder Minnie Dlamini-Jones wat glo op haar man gecheat het en nou weier om die egskeidingspapiere te teken? Vóór julle judge – dis nie ons wat só gesê het nie. Minnie se indabas oor haar huwelik lê die hele Twitter-strate vol. Niggie trend tans onder die top-10 daar op Twitter. Die skinderbek Musa Khawula, wat almal se indabas op Twitter uitbasuin, het verklap dat Minnie se hubby, Quinton Jones, haar na bewering vir ’n egskeiding gevra het nadat sy hom glo verneuk het. Musa twiet: “Gerugte wil dit hê Minnie Dlamini was koud teenoor Quinton Jones ná haar broer se heengaan. Kort ná die broer se heengaan het Quinton uitgevind Minnie verneuk hom en het om ’n egskeiding aansoek gedoen. “Die egskeiding is aan die gang, Minnie weier blykbaar om die egskeidingsdokumente te teken.” Julle kan mos onthou hoe die paartjie heel vroom gesê het dat hul paadjies gaan skei, maar dat hulle steeds toegewyde sakevennote gaan bly? Dit was ’n leuen! Want Mr. Jones wil glo nou niks meer met die produksiemaatskappy te doen hê wat die twee saam besit nie. Bedank ’n Bron na aan die paartjie het aan Sunday World gesê Quinton het van plan verander oor die vennootskap en het Dlamini ingelig dat hy ’n besluit geneem het om uit hul maatskappy, Beautiful Day Productions, te bedank. Quinton besit ’n 25%-aandeel terwyl Dlamini die res van die aandele besit in die maatskappy wat onder meer televisieprogramme vervaardig. Die tweetjies, wat op 8 Julie 2017 getrou het ten aanskoue van die hele Mzansi met ’n dokkie oor hul spesiale dag, Becoming Mrs Jones, het in Februarie in ’n gesamentlike verklaring hul skeiding aangekondig. Hulle het ’n seuntjie saam.