DIE losvoorspeler Junior Pokomela het ’n kontrak van drie jaar met die Stormers gesluit wat hom tot minstens 2024 by die Kapenaars sal hou. Die atletiese Pokomela het hom aan die begin van die United Rugby Chmapionship in ’n leenooreenkoms by die Stormers vanaf die Cheetahs aangesluit. Hy het nou die skuif meer permanent  gemaak deur vroeër vanjaar 'n kontrak te onderteken. Pokomela, 'n speler wat gemaklik is in enige posisie in die lostrio, het beïndruk met sy werksetiek op die oefenveld  en in wedstryde. Die 25-jarige het reeds vanjaar  ’n paar waardevolle bydraes aan die kant van die skrum vir die Stormers gelewer en sien daarna uit om oor die komende jare verder te groei. “Dit is wonderlik om te weet dat ek vir die volgende drie jaar hier in Kaapstad gevestig is, vir wat ’n belangrike fase van my loopbaan is. “Ek het die omgewing hier baie geniet en voel ek het die geleentheid om myself uit te daag en verder te groei saam met die spelers en afrigters hier om my,” het hy gesê. John Dobson, hoofafrigter van Stormers, sê hoewel Pokomela se eienskappe as speler en atleet opwindend is, is sy houding teenoor die spel ’n  groot eienskap, wat uitstaan en hom so ’n aantreklike speler vir die toekoms maak. "Junior is ’n gedrewe individu met groot leierskapspotensiaal. Hy het ’n ongelooflike hoë plafon as ’n speler en die manier waarop hy te werk gaan is ’n goeie voorbeeld vir almal. "Daar is min spelers wat so hard werk of so toegewyd is as wat Junior is. Dit is die tipe speler wat ons hier nodig het aangesien ons kyk om as ’n span oor die volgende paar jaar te groei. So ons is verheug oor sy besluit om Kaapstad sy tuiste te maak,” het hy gesê.