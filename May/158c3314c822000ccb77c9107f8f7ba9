DAAR heers nou meer kalmte in die kamp van die Boland-Kavaliers ná hul eerste oorwinning dié seisoen in die Eerste Liga. Nou staal die Kavaliers hulle om Zimbabwe Saterdag ook te kelder nadat hulle met die Luiperds afgereken het. Die Bolanders het die Luiperds, wat ook die kampioen is, in Potchefstroom met 42–33 laat les opsê en daarmee ook hul aanspraak op ’n plek in die uitspeel-fase lewend gehou. Die Bolanders beklee nou met nege punte ná vier wedstryde die vierde plek op die punteleer. Franzel September, die Bolanders se afrigter, is oorstelp van vreugde. “Een swaeltjie maak nie ’n somer nie, maar die oorwinning is wat ons nodig gehad het. Handhaaf “Dit staan as bewys dat die span die vermoë het om enige span op enige plek te kan klop. “Ons was goed in alle aspekte van ons spel. Die spelers het net begin gel. Ons sal nou net die momentum moet handhaaf in ons volgende wedstryde,” het September gesê. Volgens die breier het Marlon Williams (slot) se terugkeer ’n reuse-impak gemaak op die manier hoe sy span gespeel het. “Toe ons sonder ons kaptein, Thurlow Marsh, moes klaarkom (geel kaart in die tweede helfte), het hy (Williams) sy leierservaring na vore gebring en ons werklik deur die drif getrek.” Die SWD-Arende was dié naweek nie in aksie nie, maar reis Saterdag na Welkom om die tweede geplaaste Griffons die stryd aan te sê.