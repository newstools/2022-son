HULLE is die ‘agter-gelostes’ van die nuwe Suid-Afrika en woon in ‘Niemandsland’. Só voel ’n groepie inwoners wat van die plase gekom het en toe “in Valentynskamp in Calitzdorp weggegooi is om te vergaan”. Werkloos, honger en sonder dokumentasie het hulle nou al moed opgegee. Petronella Wagner, ’n inwoner, kla: “Ons is die weggooi-mense. My ID-kaart het ek verloor en nou kan ek dit nie kry nie. “Nou kan ek nie eens aansoek doen vir staatshulp nie. Nou kry ek nie werk nie, want ek het nie ’n ID nie. Hoeveel mense is ingevat by projekte, maar ons wat nie ID’s het nie word oor die hoof gesien?” Anna Wagner kla verder: “Mense kry oor en oor werk in projekte. Ons kry nie ’n werkie by die regering se projekte nie. “Ek het twee kinders wat versorg moet word. Hoe maak ek hulle monde nat?”