KABAMBA Floors het die Westelike Provinsie se swak dissipline as een van die groot probleme tot dusver in sy Currie Cup-veldtog uitgelig. Die WP kom Vrydagaand in die Mbombela-Stadium (afskop 19:00) teen die Pumas te staan. Die voorspeler-afrigter van die WP het in ’n aanlyn- konferensie gesê die Kapenaars sal nie net hul dissipline moet opknap nie, maar hulle sal ook hul stempel voorlangs moet afdruk. Herontmoeting Jimmy Stonehouse (afrigter) se span het op 23 Maart die WP maklik met 37-11 geklop. Laas week het die Pumas ook met 20-10 met die Sharks afgereken. Die Kapenaars het nog vier games wat oorbly. Op ’n vraag wat die Streeptruie moet regmaak om Vrydag se herontmoeting te wen, het Floors gesê: “Ons dissipline. Geel kaarte hier en daar het ons duur te staan gekom. Ons het 15 man op die veld nodig en dit is die dinge wat ons regtig nodig gehad het om aan te spreek – veral ná die nederlaag teen die Pumas. “Ons sal vorentoe net ’n paar oorwinnings agter die blad moet kry. As ’n coach word jy ook seergemaak wanneer die uitslae nie na jou kant toe gaan nie, maar ek het baie geleer om die spelers te help om hulself te verbeter. In die proses groei ek ook as afrigter.”