DIE Mughammadiyyah Masjied in Soutrivier meen hul standpunt is duidelik dat die geraas en oorlas verordening gewysig moet word. Die Masjied petisie nou om plekke van aanbidding uitdruklik van sulke geraasklagtes vry te stel. Op 12 Mei het die Masjied in Tennyson-weg ’n kennisgewing ontvang van die Stad om die volume van die oproep tot gebed te verlaag. Dít nadat klagtes van inwoners ontvang is. Dit kom nadat die Kaapstad-burgemeester, Geordin Hill-Lewis, op 27 April 2022 aangekondig het die geraas- en oorlas-afdeling van die verordening is nie meer van toepassing op plekke van aanbidding nie. Belofte Anwar Omar, woordvoerder van die Mughammadiy­yah Masjied, sê volgens baie opposisie-raadslede het die burgemeester sy belofte om die verordening te wysig, verwerp en slegs die standaard prosedures opgedateer. “Die verordening is dus nog in plek. Volgens die burgemeester stel die standaard bedryf prosedures wel plekke van aanbidding vry. “Die burgemeester stem saam die klagte aan die Masjied is nie geregverdig nie en is verkeerdelik deur ’n stads­beampte verwerk. Die Mughammadiyyah Masjied-komitee verskil met die burgemeester in terme van sy benadering rakende die standaard bedryf prosedures. “Ons het aanbeveel hy heroorweeg sy standpunt. Die Mughammadiyyah Masjied-komitee verstaan ??en waardeer wel waarom die burgemeester dit nodig geag het om ’n vinnige benadering oor die brandende kwessie te kry. “Ons kan wel nie verstaan ??waarom die burgemeester daarop aandring om dit as ’n permanente kenmerk te handhaaf en nie ’n strenger, publieke deelnemende, demokratiese proses te begin om die verordening self te wysig nie. “Die Mughammadiyyah Masjied-komitee is van mening dat die standaard bedryf prosedures nie ver genoeg gaan nie en nie voldoende beskerming aan plekke van aanbidding bied teen valse klagtes soos die een wat op 12 Mei aan ons gedien is nie,” verduidelik Omar. Hy meen in wese is plekke van aanbidding nie heeltemal van die verordening vrygestel nie. Hy sê die standaard bedryf prosedures is nie ’n wetgewing nie, maar bloot ’n opdrag aan amptenare in terme van hoe hulle bepalings in die verordening moet interpreteer, toepas en uitvoer. “Ons doen ’n beroep op alle progressiewe organisasies om saam met ons te eis dat die burgemeester die regsproses begin. “Ons doen ook ’n beroep op burgers van alle gelowe om ’n petisie te onderteken om te eis dat die burgemeester die regsproses moet begin. “Dit om die wysiging van die verordening te begin om plekke van aanbidding van hierdie regulasie vry te stel. Mylpale “Ons beoog om 100 000 handtekeninge in te samel om aan die burgemeester te demonstreer ons het die ondersteuning van ’n groot deel van die inwoners van ons stad. “Ons het op 20 Mei 2022 met die petisie begin en sal by verskeie mylpale die burgemeester ’n opdatering oor ons petisie aanbied,” sê Omar. Die Mughammadiyyah Masjied bestaan ??al 106 jaar en die Adhan word al meer as ’n eeu vyf keer per dag aaneenlopend geklink. Dié is die eerste formele klag van sy soort wat hulle ontvang. Die aanlyn petisie het reeds naastenby 8 000 handtekeninge ontvang, asook honderde fisieke handtekeninge is deur die Masjied ontvang. Patricia van der Ross, Mayco-lid vir gemeenskapsdienste en gesondheid, sê die brief wat deur die Masjied ontvang is, hou verband met die provinsiale geraasbeheer regulasies en nie die Stad se verordening op voorkoming van geraasoorlaste nie. “Dit was bedoel om die perseel in kennis te stel dat klagtes ontvang is en dat die Stad ’n resolusieproses wil begin. “Ongelukkig weerspieël die bewoording in die brief nie die onlangs gepubliseerde standaard bedryf prosedure nie. “Die Stad onderneem verder om te verseker briewe van hierdie aard word hersien en nie na plekke van aanbidding versprei word nie,” sê Van der Ross.