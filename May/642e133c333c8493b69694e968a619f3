LADISMITH. — Shintino van Wyngaardt, die sewejarige seuntjie van Hoeko wat ver­lede maand hier wreed vermoor is, gaan waardig begrawe word. ’n Barmhartige weldoener wat die storie oor klein Tino se dood gevolg het, het nou aangebied om die begrafniskoste te dra. Shintino is verlede maand glo met eers met ’n stomp voorwerp geslaan en toe is ’n vlambare vloeistof oor hom gegooi. Sy erg verkoolde liggaampie is later in ’n vlak graf op ’n plaas gevind. Geharde polisiemanne en omstanders was geskok toe hulle die toneel sien. Programme Nou het Lundi Joxo van ’n begrafnisdiens in Oudtshoorn besluit om die familie se las te verlig. Joxo gaan die begrafnis gratis doen in Hoeko en ook die programme laat druk as die inligting hom betyds bereik. Volgens Shintino se ma, Shanique, word hy Saterdag 7 Mei begrawe. Die diens sal vanuit die plaaslike Laerskool Hoeko om 11:00 plaasvind. Intussen het die 16-jarige moordverdagte in die hof verskyn, maar die saak is uitgestel. Kapt. Malcolm Pojie, polisiewoordvoerder, het bevestig dat ’n moorddossier aangelê is. 