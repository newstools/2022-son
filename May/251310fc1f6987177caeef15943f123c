HULDEBLYKE het die naweek ingestroom vir die Getroud met Rugby-akteur Runaldo Hendricks wie Saterdag in 'n motorongeluk dood is. Die akteur vertolk sedert 2016 die rol van die Stryders-rugbyspeler Zappa Hendricks in die kykNET-sepie. Hy sou op 5 Mei 28 jaar geword het. Michelle Nortje, publicist vir GMR, het oor die naweek bevestig dat Runaldo oorlede is: “Getroud met Rugby (GMR) kan bevestig dat Runaldo Hendricks vanoggend in ’n motorongeluk oorlede is. “Verdere besonderhede is nog nie bevestig nie. Vir ons by Getroud met Rugby is dit baie hartseer om te hoor oor sy heengaan, en ons gedagtes is by sy familie, vriende en geliefdes.” Een van sy mede-akteurs op GMR, Adriaan Marais, het Saterdag op sosiale media geskryf: "Ai Runaldo, rus sag my liewe vriend. Dit was 'n absolute eer om jou te ken en om saam met jou te werk en jou 'n vriend te kon noem." In Februarie het kykNET aangekondig dat hy Getroud met Rugby gekanselleer het met die verfilming van die laaste seisoen wat in Julie sou begin. Die laaste episode word op 30 September uitgesaai. Die akteur het onlangs na die Kaap getrek om sy loopbaan verder te vat nadat GMR gekanselleer is.