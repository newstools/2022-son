NA ’N uitgebreide soektog na die ma van Bonteheuwel wat aan demensie ly, is sy uiteindelik veilig terug by die huis. Lerisher Martin (28) sê sy is nie net dankbaar dat haar ma, Theresa Williams (60), ongedeerd aan hulle families terugbesorg is nie, maar ook aan diegene wat hulle tyd en moeite opgeoffer het om na Williams te soek. Nadat Williams op 20 Mei naby haar huis in Teakweg gewaar is op pad Taaibosweg toe, het Martin en die familie alle moontlike leidrade opgevolg. Williams, wat die afgelope agt jaar aan demensie ly en by tye glo sy is ’n kind van 12 jaar oud, is dadelik by die Bishop Lavis-polisiestasie as vermis aangemeld nadat sy laat die oggend nog tuis was nie. ’n Dankbare Martin vertel: “My ma het op een of ander manier Dinsdag by Shoprite in Bell­ville opgedaag en ’n dame daar het die polisie in kennis gestel. Vrae “Hulle het nie gereageer nie en sy het toe saam met Pangela Security my ma na die lieflikste safe haven oorkant Melomed in Bellville geneem. “Iemand het my toe ’n video call gegee en vrae gevra in verband met my ma en dis toe ek sien my ma is by hulle.” Sy het haar ma Woensdag na die Karl Bremer-hospitaal geneem. Volgens dokters is die erge kneusing op Williams se liggaam slaan-houe. Williams kan egter nie onthou waar sy haar daardie vyf dae bevind het nie. Sy is ook nie bewus daarvan dat sy vermis was nie.