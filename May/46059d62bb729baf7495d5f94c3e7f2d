Dawn Fillies (50) van die Musicals in Belhar het aan haar kinders gesê sy gaan by ’n vriendin in Manenberg kuier. Dit is nou al twee weke later en die ma van vyf het nooit by die vriendin aangekom nie. Fillies se dogter Tracy Manuel sê haar ma is nie iemand wat net van die huis af sal weggaan nie. "Ons het boodskappe aan haar gestuur en sy het respond. Later het sy nie meer respond nie." Manuel vertel hulle het self begin ondersoek instel en CCTV footage in die buurt gekry. Volgens haar kon hulle sien hoe haar ma uit die huis loop en in ’n ander straat in ’n silwer BMW met donker vensters klim. Manuel sê sy kan nie eens verduidelik hoekom haar ma in daardie rigting sou loop nie. Volgens haar het haar ma laas jaar tydens die Covid-19-pandemie haar werk verloor en gaan hulle finansieel deur ’n baie moei­like tydperk. Sy sê haar ouers moes selfs hulle huis in Lentegeur opgee om in Belhar by familie te gaan bly. “Al wat ons vra, is dat sy veilig terug huis toe sal kom. Ons mis haar. "Dis nie maklik nie. Al waaraan ons nou klou, is hoop en geloof."