TWEE cops in die Oos-Kaap is in hegtenis geneem op aanklag van dronkbestuur, asook roekelose en nalatige bestuur omdat hulle na bewering ’n ongeluk by ’n stop en go buite Lady Grey veroorsaak het. Brig. Tembinkosi Kinana, ’n provinsiale polisiewoordvoerder, sê die voorval het Donderdag op die R58 tussen Maletswai en Lady Grey gebeur. Volgens Kinana wou die beamptes na bewering nie stop ná die botsing met ’n ander voertuig nie, en gevolglik het hulle byna twee vroulike padbouwerkers op die toneel omgery. “Daar was geen beserings tydens die ongeluk nie.” Kinana sê ’n 31-jarige konstabel en 56-jarige adjudant-offisier van Maletswai SAPD is daarna in hegtenis geneem en moet binnekort in die hof verskyn. “Hulle sal ook dissiplinêre stappe in die gesig staar.” – AlgoaFM