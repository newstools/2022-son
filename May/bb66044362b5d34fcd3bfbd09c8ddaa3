DIS mos altyd lekker om iets opwindends op die kassie te kyk in die koue weer. Trek maar die kombersie nader en kap uit voor die kassie, want Spoorloos: Die Eiland begin in Julie op kykNET. Soos met die vorige Spoorloos-seisoene, beloof die vierde seisoen van dié dramareeks om kykers vasgenael hou met drama, intrige en raaisels. Dié keer het hulle die akteur en sanger Bobby van Jaarsveld by hul reeds sterbelaaide rolverdeling bygevoeg. Die eerste van agt episodes word op Dinsdag 19 Julie om 20:00 op kykNET (DStv-kanaal 144) uitgesaai en sal ook op DStv Catch Up beskikbaar wees. Chaos Luidens ’n persverklaring deur die DStv-kanaal is Spoorloos: Die Eiland ’n losstaande spanningsverhaal met nuwe karakters en ’n nuwe storielyn. In die jongste seisoen word ’n avontuurlustige argitek, Stefan Claassen, se lewe in chaos gedompel wanneer ’n toevallige ontmoeting met sy lang verlore liefde nie net sy gevoelens vir haar opnuut laat opvlam nie, maar hom in ’n web van bedrog intrek wanneer sy vermis raak. Bobby vertolk die rol van Stefan. Kykers sal hom onthou vir flieks soos As Jy Sing en Liefling. Hy het ook in die kykNET-komedie Mense Mense gespeel en het as judge in The Voice opgetree. Hierdie is sy eerste rol in ’n TV-drama. kykNET beloof die res van die rolverdeling sal binnekort bekend gemaak word. “Ek is so ongelooflik opgewonde hieroor. Dis die eerste keer dat ek so ’n ernstige rol vertolk,” sê Bobby. “Dis vir my ’n groot voorreg om deel van die produksie te kon wees – Spoorloos se kwaliteit is next level.” Die akteur en regisseur Christo Davids is terug in die regisseurstoel saam met Francois Coetzee. “Ons glo kykers gaan hierdie nuwe Spoorloos net so baie as die voriges geniet. Daar is niks so lekker soos om ’n land te laat wonder en aan die raai te hou nie,” meen Christo. Uitpluis Ilse van Hemert is weereens die hoofskrywer en post-production-vervaardiger. Ochre Pictures, die vervaardigers van Spoorloos, was ook verantwoordelik vir die M-Net-trefferreeks Lioness. “Die storie lê my baie na aan die hart, want ek het grootgeword op ’n eiland in St. Lucia. Ek kan nie wag om te sien hoe die gehoor die raaisels probeer uitpluis nie,” sê Ilse. Dié seisoen bestaan uit agt episodes.