RUSHDAH Tregonning het Saterdag vir ’n skitterende vertoning by Westelike Provinsie Atletiek (WPA) se Gala-byeenkoms vir Meesters-atlete gesorg. Die 47-jarige naelloper van Strandfontein het goue medaljes in die 100 m en 200 m gewen. Atlete van al die provinsies in Suid-Afrika wat die kwalifiseringsvereistes behaal het, is genooi om aan die byeenkoms in die Green Point Athletics Stadium in die Moederstad deel te neem. Tregonning het laas maand ook aan ASA se nasionale byeenkoms deelgeneem, waar sy twee bronsmedaljes in die 100 m en 200 m gewen het. Maar dié keer was daar geen keer aan haar nie. “Ja, ek is uiteraard in my noppies omdat ek goud in die 45 tot 49-ouderdoms-kategorie vir die 100 en 200 kon wen,” het sy gister aan Son gesê. “Die kwalifiseringsvereistes vir die 100 is 15.30 sek. en vir die 200 is dit 32 sek. Ek het 14.30 vir die 100 en 29.40 vir die 200 genael en sodoende my WP-kleure verwerf. “Dit het my toegelaat om teen atlete van ander provinsies mee te ding.” Tregonning sê sy het in 2018 vir die eerste keer aan meestersbyeenkomste begin deelneem. Weens die Covid-19-pandemie was sy vir twee jaar buite aksie en het in Januarie vanjaar eers weer begin oefen. “Om goud te kon wen is vir my ’n groot prestasie, veral omdat ek nie ’n coach het nie. “Ek oefen in die pad en op die veld in Strandfontein waar ek woon. “Ek het ook nog nooit wegspringblokke gebruik nie en is bewus dat my tegniese vaardighede nog ontbreek. “Dit is iets waaraan ek voortaan nog sal werk. “Dalk kan ek in die nabye toekoms ’n coach kry wat my met my tegniek kan help,” verduidelik sy. Afgeblits Tregonning is nie net ’n naelloper van formaat nie, maar sy vaar ook goed in die langer afstande. Sy het laas jaar by die Absa Cape Town 12km-wedloop prysgeld ter waarde van R10 000 van Puma gewen toe sy ’n 100 m gedeelte van die roete in 15 sekondes afgeblits het. Sy het ook al vier keer die Two Oceans Marathon (56km), en die Comrades Marathon (90km) twee keer kafgedraf.