TWEE senior lede van die Patriotic Alliance (PA) in die Matzikama-munisipaliteit het gister oorgestap en by die DA aangesluit. Dit volg nadat die PA die afgelope week ’n koalisie met die DA in die einste munisipaliteit sowel as in die Knysna-munisipaliteit gedrop het. Die Wes-Kaapse interim DA-leier, Tertius Simmers, sowel as die provinsiale DA-leier, Jaco Londt, en die burgemeester van die Matzikama-munisipaliteit, Johann van der Hoven, het die nuwelinge tydens ’n perskonferensie in die Kaapse middestad verwelkom. Die PA-raadslid Christo Boks, en die PA-leier in die Matzikama-munisipaliteit, Brenden Owies, het nou die DA gejoin. Gekonsulteer Simmers sê Boks het Maandag met PA-stemmers in sy wyk gekonsulteer. Dis blykbaar nadat die PA se nasionale leierskap Donderdag briewe aan die speakers van Matzikama en Knysna geskryf het om te sê hulle sal van die koalisie met die PA wegbreek. Die PA-stemmers se “oorweldigende reaksie” was dat Boks moet uit die PA bedank en homself by die DA aansluit, sê Simmers verder. Simmers voeg by: “Hulle (die stemmers) het aangedui hulle sal liewer laat die DA in Matzikama regeer pleks van klein partye wat die ANC bemagtig. “Daar is ’n oorstorting van frustrasie deur stemmers in die Wes-Kaap teenoor klein partye, veral in die platteland.” Volgens Simmers meen stemmers die klein partye het hulle uitverkoop en “bemagtig die ANC om met sy swak dienslewering voort te gaan”. Opgewonde Hy voeg by Boks en Owies is weens die DA se “goeie track record van goeie regering en dienslewering – veral in die plattelande – opgewonde om hulself by die DA aan te sluit.