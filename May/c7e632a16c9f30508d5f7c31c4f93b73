DIE Getroud met Rugby (GMR)-akteur Runaldo Leighton Hendricks (27) se ouma is stukkend oor sy skielike afsterwe. Die akteur wat die rol van Zappa Hendricks in GMR vertolk se ouma, ’n Paarliet, is hard geruk ná haar geliefde kleinseun Saterdag gesterf het toe 'n Ford Bantam-bakkie in die vroeë oggendure tussen Paarl en Saron gerol het. Netwerk24 berig Hendricks was een van vyf insittendes en het agterop die bakkie, wat ’n kappie opgehad het, gesit toe die voertuig rol. Die kappie is in die rol beskadig en hy is uit die voertuig geslinger. Runaldo is glo op die toneel dood. Die groep vriende was na bewering op pad om ’n rugby game te kyk. Die ander vier insittendes is net lig beseer. Netwerk24 berig Sharmun Erasmus, die familie se woordvoerder, sê Runaldo se ouma Magdelena Dankers is gebroke oor die tragiese voorval. “Sy vat dit baie erg. Hy het die afgelope tydjie by haar gewoon terwyl hy sy dinge agtermekaar gekry het. “Hy was in die proses om van Pretoria na die Paarl, sy grootworddorp, terug te trek. Hy wou hom weer in die Wes-Kaap vestig.” Erasmus sê Hendricks het ’n baie sterk geloof gehad en het dit in alle aspekte van sy lewe uitgeleef. “Hy was by die CRC-kerk en daar is baie goeie waardes en normes by sy lewe ingebring. Hy was ’n kind van die Here en dit het ook by sy mond uitgekom.” Begrafnisreëlings vir Runaldo sal binnekort bekend gemaak word.