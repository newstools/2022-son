’N VUIL uil en selferkende tikkop het lewenslank gekry vir die wrede verkragting van ’n meisietjie. Die man (38) van Okiep in die Noord-Kaap wat vier jaar gelede ’n sesjarige meisie hier verkrag het, moet nou lewenslank sit. Volgens die staat was die skuldige bevriend met die ouers van die slagoffertjie. Sy het ook gereeld by sy huis gaan kuier. Broekie Voor die voorval het die man die dogtertjie met lekkers gelok en verkrag. Hy het hom eers voor haar ontbloot en toe haar broekie afgetrek. Luidens getuienis van die meisietjie se ma was sy baie hartseer toe sy haar kind na die dokter geneem het. Die slagoffertjie was ná die tyd baie bang vir die donkerte en het haar bed begin natmaak, is aan die hof genoem. Die man het deurgaans skuld ontken en gesê hy verstaan nie waarom hy skuldig bevind is nie. Hy het die slagoffer as ’n leuenaar uitgemaak en gesê hy is nie ’n gewelddadige mens nie. Die staatsaanklaer, Basil Kock, het voor vonnisoplegging gevra dat hy lewenslank moet kry weens die aard van die daad, en dat die hof nie moet afwyk van die voorgestelde strawwe nie. Kock het aangevoer: “Die oortreder het misbruik gemaak van die jong kind. Hy het ook gehoop dat hy nie uitgevang sou word nie. “Die verkragting sal lank by die slagoffer spook omdat hy haar as ’n leuenaar beskou het.” Die skuldige het aan die hof gesê dat die tik wat hy gebruik geen effek op hom gehad het nie. Hy was ook ’n pa-figuur wat verantwoordelik was, het hy volgens sy eie getuienis aangevoer. Behalwe die lewenslange vonnis sal sy naam in die nasionale register vir seksoortreders gevoeg word. Verder mag hy nie met kinders werk of ’n vuur­wapen besit nie. Hy is verlof tot appèl teen sy vonnis toegestaan.