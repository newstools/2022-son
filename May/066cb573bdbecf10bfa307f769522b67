INWONERS en gemeenskapsleiers in die Strand vrees ’n volskaalse bende-oorlog nadat ’n man Maandagoggend in die woonbuurt Erijaville doodgeskiet is. Volgens sommige inwoners van dié buurt was die aanval op die man glo ’n hit. Die vrese onder die gemeenskapsleiers kom nadat twee jong mans onlangs vermoor is. Die een is in Broadlands Park en die ander een in Eerste Straat in die Rusthof- woongebied vermoor. Kapt. FC van Wyk, ’n polisiewoordvoerder, sê hulle ondersoek ’n moordklag. Uitgeroep Die voorval het om 04:45 op die hoek van Agtste en Forbes-straat plaasgevind. Van Wyk sê nadat verskeie skote in die woongebied afgevuur is, is die polisie uitgeroep. By hul aankoms op die toneel het hulle ’n man gevind met verskeie skietwonde aan sy kop. Hy was reeds dood. Die motief vir die moord is nog onbekend en niemand is nog in hegtenis geneem nie.