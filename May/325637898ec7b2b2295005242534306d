CRUSADERS is Saterdag in D’Aleinda-stadion in Mosselbaai in aksie teen die tuisspan Barbarians. Terwyl die bookies die besoekers - wat ook die voorloper in die Suidwestelike Distrikte se Superliga A is, as gunsteling beskou, kan ’n verrassing nie sommer van die tafel gevee word nie. Babas is hard besig om die span te versterk en die manne werk kliphard om ’n ommeswaai te maak. Die realiteit is, Crusaders beskik oor diepte aan ervaring, sowel as talent en daar is tans min spanne wat met hulle kan compete, veral wat hul diepte betref. Crusaders sal die kragmeting, die negende in vanjaar se veldtog, egter sonder die ervare heelagter Eric Zana moet aanpak. Zana het ’n skouerbesering teen Evergreens opgedoen en sal vir meer as vier weke buite aksie wees. Gladwell Jafta sal nou die laaste vesting beman. Outeniquapark is die gasheer vir die wedstryd van die dag, wanneer George en Progress sake uitspook. Die twee spanne is tans gewikkel in ’n stryd vir ’n top-4 posisie met net een punt wat hulle tans skei. Terwyl die wedstryd baie gelykop behoort te verloop met George wat tuis-voordeel geniet, speel Progress deesdae met meer selfvertroue as aan die begin van die seisoen. PACALSTDORP-SPORTTERREIIN: Evergreens t Blanco; D’ALMEIDA-SPORTTERREIN: Barbarians t Crusaders; OUTENIQUAPARK: George t Progress; GROOT-BRAKRIVIER-SPORTTERREIN: Groot-Brak t Jaquars; SEDGEFIELD-SPORTTERREIN: Eagle Stars t Heidelberg.