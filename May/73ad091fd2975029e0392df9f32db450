ATLANTIS. — Is ons hof ’n plek van justice, of is dit ’n bordeel? Dít is wat Janine Passenz van die organisasie Survivors Haven Foundation wil weet nadat nóg ’n seksskandaal die plaaslike landdroshof getref het. Dié organisasie ondersteun slagoffers van verkragting en geslagsgeweld. In November verlede jaar het inwoners voor die plaaslike landdroshof betoog. Dít was nadat die departement van justisie ’n waarnemende landdros wat van seksmisdrywe beskuldig word, volgens inwoners by hulle hof kom “dump” het. Passenz was aan die voorpunt van daardie betogings en sê sy is nou stomgeslaan oor die nuutste bewerings. Dis nadat ’n 44-jarige vrou ’n saak van verkragting teen ’n senior hofamptenaar aanhangig gemaak het. Dié amptenaar se naam is aan Son bekend. Skok Daar is betroubaar aan Son genoem dat die bewerings teen die man strek van toe hulle op ’n tyd saam gewerk het. Die departement van justisie het kringe gehardloop om Son se navraag oor die jongste skok-onthulling. Maar ons het betroubaar verneem die betrokke amptenaar is dadelik geskors hangende ’n ondersoek na die ernstige beweringe teen hom. Oor die jongste debakel sê Passenz sy is stomgeslaan. Passenz het gesê: “Ná ons betogings verlede jaar oor die waarnemende landdros was ons opgewonde dat hy toe van die hof verwyder is. “En nou dié? “Is die Atlantis-hof dan nou ’n bordeel? “Dié mense is veronderstel om ons te beskerm — nie om ons te verkrag en te bevoel nie.” Die Atlantis-hof is reeds ’n geruime tyd onder die vergrootglas met verskeie oortredings wat selfs die oë van die grootste kroek sal laat rek. ’n Voormalige hoofaan­klaer is betrap met pornografie en hy is toe ook skuldig bevind. Nog ander kriminele oortredings by die Atlantis-hof is papgeld wat na bewering verdwyn het. Daarvoor loop ’n verdagte tans hof. Dan het band­opnames van hofverrigtinge glo ook al hier voete gekry en het ’n ander senior amptenaar ook glo dwelms besit. Volgens Son se bron is die amptenaar in die jongste skandaal Woensdag by die hof weggejaag. Hy was glo daar om sy kant van die saak te kom stel, maar is toe volgens ons inligting die gebou belet. Daar is, na vertroulik verneem word, ook opdrag gegee dat die polisie onmiddellik gebel moet word as hy sy voete weer by die hofgebou durf sit. ’n Polisiewoordvoerder, kapt. FC van Wyk, sê die 44-jarige klaer het die saak op 16 Mei by die Milnerton-polisiestasie aanhangig gemaak. Van Wyk sê die klaer beweer dat die beweerde verkragting en seksuele aanrandingsvoorvalle oor ’n tydperk plaasgevind het. Volgens hom word die beweringe ondersoek en geen arrestasie is al gemaak nie.