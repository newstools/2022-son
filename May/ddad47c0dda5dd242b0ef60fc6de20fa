DIE Suid-Afrikaanse teaterlegende Athol Fugard se bekroonde toneelstuk Blood Knot gaan ’n beperkte tydperk by die Baxter-teater op die planke wees. James Ngcobo en Francois Jacobs vertolk die hoofkarakters in dié teaterstuk wat onlangs vyf Naledi-teaternominasies ontvang het. Fugard se tydlose en klassieke Blood Knot, wat temas van broederskap en hoop aanpak, het die eerste keer in 1961 verskyn. Dit is vandag net so relevant soos 61 jaar gelede. Die toneelstuk speel af in die woonbuurt Korsten in Gqeberha. Dis ’n plek propvol mense wat desperaat probeer om ’n geleentheid te vind wat hulle hoop sal bied. Blood Knot delf in die band van liefde tussen twee broers, die soort wat velkleur te bowe gaan. Die roers word gedwing om te droom terwyl hulle deur dié ingewikkeldhede navigate. Hulle sit op ’n plek vas wat hulle niks bied nie, maar dan is daar ook ellende en die armoede waarmee hulle elke oomblik gekonfronteer word. James Ngcobo is ’n bekroonde akteur, regisseur en die artistieke direkteur by The Market Theatre in Johannesburg. Hy het onlangs sy vierde Safta-toekenning vir beste akteur gewen vir sy vertolking in die Netflix-reeks Queen Sono. “In Blood Knot pak Fugard hierdie land op ’n dapper manier uit terwyl hy temas saamvleg wat steeds so pertinent in ons hedendaagse tyd is,” verduidelik Ngcobo. “Hy verken ons bagasie as ’n nasie op ’n poëtiese manier wat ons in staat stel om te kyk na wie ons is, wat ons deurgemaak het en ons nuuskierigheid prikkel oor die kollektiewe aspirasies wat ons het.” Hy gaan voort: “Ons het gesien hoe ’n skrefie hoop by die horison opduik en toe terugspring in wanhoop en hopeloosheid wat ’n reeks vrae laat ontstaan.” Francois Jacobs, wat aan die Universiteit Stellenbosch BA (Drama) geswot het, verskyn in talle rolprente en op televisie. Hy speel ook in Blood Knot. Blood Knot wys by die Baxter Golden Arrow Studio van 11 tot 28 Mei 2022 om 19:30 elke aand, met Saterdag-matinees om 14:30. Daar is ’n ouderdomsbeperking van 14 jaar. Jy kan kaartjies op Webtickets of by Pick n Pay-winkels koop.