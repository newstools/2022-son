NADAT sy laas maand in Duitsland ’n beroerte gehad het, het die sangeres Lira haar aanhangers oor die naweek ’n update gegee van hoe dit nou gaan. Kort ná die beroerte het haar span gesê haar vermoë om te kommunikeer, veral haar spraak, is geraak en sy sal behandeling ontvang. Vrydag het die Suid-Afrikaanse sangeres op Instagram haar aanhangers bedank vir hul liefde, ondersteuning en gebede. “Ek herstel goed. Fisiek is ek nie geraak nie, ek is sterk en gesond. “Die beroerte het ongelukkig my spraak geraak. Ek maak egter elke dag baie vordering. Ek gaan tyd vat om te fokus om te herstel. “Hou aan met die gebede. Ek kan nie wag om terug te wees nie.”