‘KAN Antie my wys hoe om ’n tie te strik, ’seblief?” So vra die elfjarige seun wat saam met drie ander seuns in my sorg is. Julle onthou dat ek in ’n stadium geskryf het van my hartsbegeerte om ’n safe­house te begin? Wel, drome word steeds waar! ’n Organisasie sonder winsbejag in Durban het my gekontak en gevra of ek as huismoeder in een van hulle safehouses wil woon en na kinders wat van hulle ouers verwyder is, sal omsien. So, hier is ek nou al ’n week lank met vier tienerseuns. Julle kan julle natuurlik net indink hoe dit hier gaan. So terloops Met Moedersdag het ek die outjies na my ma se huis geneem, waar ons middagete geniet het. Ek het net stil geglimlag toe my ma sê,”Ek sien jy gaan lekker maer word …” Dit behoort vir julle seker ’n prentjie te skets van wat sy in daai kort tydjie waargeneem het. Elk geval, toe die seun met sy das voor my staan en wag dat ek hom moet help, het daar soos male sonder tal vantevore, maar veral die afgelope week, duisend vrae in my hart kom lê. Hoekom besef ouers nie hulle verantwoordelikheid teenoor hulle kinders nie? Hoe kan ’n mamma met haar lewe aangaan, met die kind of kinders aan wie sy die lewe geskenk het, in iemand anders se sorg? Waar’s die pappas wat vir hulle seuns moet leer hoe om ’n das te knoop, en te sien hoe hy byvoorbeeld ’n vrou hanteer en vir haar omgee sodat hulle eendag sal weet hoe om op te tree? Hoe kan ’n ma haar kind vergeet? Ek besef maar alte goed dat dit nie altyd gebeur dat kinders in vreemdes se sorg geplaas word nie, want verkieslik word daar altyd eers gesoek na familielede wat dalk die kind of kinders kan versorg en as voog sal instaan. Dit bly egter hartverskeurend, veral as die ouer(s) nog leef. Ek het deur die jare wat ek met kinders gewerk het, ervaar hoe baie ouers glad nie omgee oor hulle kinders nie, solank hulle nice times kan hou. En dan kom net nog ’n kleintjie, en nog een … Ek luister na kinders se taalgebruik en hoe hulle die vieslikste woorde vir mekaar sê, en ek besef dis waaraan hulle gewoond is. Vir hulle is dit normaal. Hoe het ons as volwassenes nie ons kinders in die steek gelaat nie? Dalk nie jou eie kroos nie, maar staan ons stil by ’n kind wat ons sien of hoor besig is om die pad byster te raak? Is jou kind nog my kind? Kyk ons nog uit vir mekaar of ander se kinders? Ek besef maar alte goed tye is nie meer dieselfde nie, maar kan ons regtig ons oë en ore toemaak? Kan ons?