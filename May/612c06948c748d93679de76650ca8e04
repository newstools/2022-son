’N HOFSAAK waarin twee polisiemanne van Noordwes van die verkragting van ’n 20-jarige vrou aangekla word, is Vrydag uitgestel vir verdere ondersoek en DNS-toetsresultate. Die polisiebeamptes, 26 en 36 jaar oud, wat uit is op borgtog van R3 000 elk, se borgtog is deur die Molopo-landdroshof verleng tot 22 Junie. Henry Mamothame, Noordwes-aanklaerwoordvoerder, sê borgtogvoorwaardes verbied hulle om kontak te maak met hul beweerde slagoffer of om met staatsgetuies in te meng. “Hulle word ook verbied om na taverns of soortgelyke instansies te gaan en is verder verbied om die Mahikeng-distrik te verlaat sonder om aan die ondersoekbeampte te rapporteer,” vertel Mamothame. Luidens 'n voorlopige ondersoek van die onafhanklike polisie-ondersoekdirektoraat (Opod) het ’n 20-jarige vrou beweer sy was op 30 Maart by haar kêrel se huis in die dorpie Lorwaneng, toe ’n argument begin het en die polisie ontbied is. Sy is in hegtenis geneem vir opsetlike saakbeskadiging, aangesien sy vensters gebreek het, en terwyl sy na die polisiestasie gery is, het sy beweer die motor het in Mahikeng gestop en sy moes 'n drankie sluk wat haar duiselig gemaak het. Die vrou het beweer albei beamptes het haar toe verkrag terwyl sy geboei was. “Hulle het haar na bewering huis toe geneem ná die voorval. Sy is daarna deur haar familie hospitaal toe geneem vir mediese aandag,” verduidelik Mamothame.