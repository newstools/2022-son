TERWYL die SWD-Arende die dienste van die skrumskakel Hlumelo Ndudula bekom, het die dinamiese agterspelers Rosco Syster ook die week saam geoefen. Syster het onlangs vanuit Kenia teruggekeer waar hy die Kabras Sugar-rugbyklub onder die afrigting van die Suid-Afrikaner Jerome Muller gehelp het, om die land se nasionale klub-champs te word. Hy het verlede week ook sy debuut vir Evergreens van Pacaltsdorp in ’n Superliga-wedstryd van die Suidwestelike Distrikte gemaak. Hy is egter nie vir die stryd Saterdag in Welkom teen die Griffons gekies nie. Maar wees verseker Anton Moolman, breier van die Arende, sal dié kookwater- heelagter binnekort in sy beginspan kies. Syster het as junior in die Westelike Provinsie reeds gewys waartoe hy in staat is. Verheug Hy is in 2019 as die WP-klub-sewes-speler van die jaar aangewys. Moolman sê hy is verheug om Syster in die groep te hê. Hy het Ndudula, wat vir die Universiteit van die Witwatersrand in die Varsity Cup gespeel het, in sy groep ingesluit vir die belangrike stryd teen die Griffons. Moolman sal sy span eers môre bekendmaak, maar is in sy noppies met die kontraktering van Ndudula. “Ons is genoop om ons skrumskakel-posisie aan te vul veral noudat Dillin Snel vir langer as wat verwag is op die kantlyn sal wees. “Die span werk baie hard. Hulle het gister gerus en dan maak ons gereed om te reis,” sê Moolman. Hy het ook bevestig dat Justin Theys, vaskopstut wat vir die Universiteit van die Wes-Kaapland in die Varsity Cup gespeel het, ook by hom aangesluit het.