‘N ONBEKENDE man is Sondagoggend dood toe sy kar aan die brand geslaan het in ‘n kop-aan-kop botsing op die R75. Kol. Priscilla Naidu, ‘n polisiewoordvoerder, sê daar word beweer dat ‘n wit Mercedes C-klas aan die verkeerde kant van die pad gery het toe dit met 'n Renault Kwid gebots het. Sy sê die ongeluk het net ná 03:00 naby St Leonards- en Uitenhageweg, Nelson Mandelabaai, plaasgevind. Naidu sê as gevolg van die impak het die Renault Kwid in vlamme uitgebars wat tot die bestuurder se dood gelei het. Sy sê die manlike bestuurder is in dié stadium nog onbekend. Die bestuurder van die Mercedes en sy twee passasiers was reeds onderweg na 'n hospitaal toe die Algoa Park-polisie op die toneel aankom. - AlgoaFM