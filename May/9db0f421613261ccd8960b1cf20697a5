HENNIE Baartman neem as president van die Suidwestelike Distrikte-rugbyunie afskeid ná meer as ’n dekade. Baartman is verlede week op die nasionale rugby­beheerliggaam se jaarvergadering tot lid van Suid-Afrikaanse Rugby se uitvoerende bestuur verkies. Hy is volgens die reëls nou genoop om as president van SWD te bedank. Daar is reeds vir die einde van vandeesmaand ’n vergadering belê waarop hy ná 12 jaar aan die stuur van sake formeel afskeid van die unie sal neem. Hy het sy termyn as “ongelooflik en gevul met hartseer, stampe, stote en vreugde” beskryf. “Hartseer en emosioneel, dat my ouers nie die oomblik saam met my kon vier nie,” het Baartman sag bygevoeg terwyl hy in die verte kyk. Sy ouers, Jan en Maria Baartman, is toe die Covid-19-pandemie op sy felste gewoed het, binne 18 dae van mekaar aan die virus oorlede. Gedien Baartman het in ’n onstuimige periode in die geskiedenis van die unie in 2009 as waarnemende president oorgeneem. Hy is op 12 April 2010 as president verkies en het twee termyne gedien waarin hy gesien het hoe sy geliefde span, die SWD-Arende, die Eerste Liga-titel in 2018 gewen het. “Dit was ’n ongelooflike oomblik,” vertel hy terwyl hy op sy kenmerkende wyse lag. “Dit was beslis ’n groot hoogtepunt om die beker te kon lig. Ons kon ’n goeie span bymekaar bring wat baie hard gewerk het.” Hy moes egter aanskou hoe sy span in twee eindstryde 2010 (Luiperds) en 2014 (Valke) vasval. “Ek verlaat die amp met trots en die wete dat ek ’n stabiele unie agterlaat. “Ons is een van drie nasionale unies wat geen geld aan SA Rugby skuld nie. “Ons strukture is kerngesond en daar is hope talentvolle, bekwame lede wat die unie tot groter hoogtes kan neem. “Daarvan is ek oortuig,” vertel hy. Kinders Ben Brinkhuis, die huidige adjunk-president, sal tot met die algemene jaarvergadering in November as president waarneem. Daar sal dan ’n nuwe bestuur en president gekies word. Die 50-jarige Baartman is tans hoof van die Eljada Kairos-skool vir gestremde kinders in Oudtshoorn.