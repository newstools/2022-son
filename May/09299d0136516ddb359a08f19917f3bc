'N HISTERIESE en woedende groep inwoners het 'n man gestenig en doodgebrand oor hulle vermoed het hy het twee kinders ontvoer. Twee ander mans wat saam met die man in sy Toyota Avanza was, het van die toneel af gevlug toe die voertuig aan die brand gesteek is. Die voorval het omstreeks 11:00 Dinsdagoggend op die hoeke van Hyde-weg en die M5 in Parkwood plaasgevind. Volgens 'n inwoner wat anoniem wil bly, het die inwoners wat die man vermoor het te laat agtergekom hy het nie die kinders by hom nie. 'n Polisiewoordvoerder, AO Joseph Swartbooi, bevestig die Grassy Park-polisie het op 'n voorval gereageer wat op die hoeke van Hyde-weg en die M5 in Parkwood gebeur het. Swartbooi verduidelik:"By hul aankoms het hulle 'n Toyota Avanza wat in vlamme was en 'n onbekende man aangetref wat weens sy beserings beswyk het wat hy in die brand opgedoen het. "Luidens verslae het drie onbekende mans in die area in 'n Toyota Avanza gery toe hulle deur gemeenskapslede aangeval en voertuig aan die brand gesteek is. "Twee van die mans wat in die voertuig was, het daarin geslaag om van die toneel af te vlug. "Die verdagtes moet nog gearresteer word en die motief vir die aanval is onbekend.‚Äù Volgens Swartbooi ondersoek die Grassy Park-polisie 'n moordsaak en daar word gevra dat enige een wat inligting oor die voorval het, Crime Stop by 08600 10111 sal skakel.