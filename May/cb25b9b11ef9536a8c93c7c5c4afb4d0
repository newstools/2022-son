DIE klipgooi gang het die afgelope week amok in Hanover Park gesaai. Sommige inwoners se huise, motors en eiendomme is beskadig en verskeie mense is met messe gesteek. Volgens Kashiefa Mohammed, ’n gemeenskapsleier in Hanover Park, het die metro cops ook onder die klipgooiers deurgeloop. Mohammed sê: “Die polisie of metro cops kan niks aan die jong kinders doen wat klipgooi nie. Hulle het die metro cops ook met klippe bestook. “Ons soek die anti-bende-eenheid om orde in Hanover Park te kom herstel. Sommige van die kinders se ouers gooi saam met die kinders klippe.” Volgens Mohammed het die gemeenskapspolisiëringsforum en die buurtwag ingetree om vrede met die klipgooiers te bewerkstellig. Sommige mense se huise se vensters is stukkend gegooi en van die mense se deure is ook afgebreek. Mohammed beweer baie kinders het uit die skool gedrop oor hulle nie in ’n sekere turf kan loop nie. Hulle probeer nou die kinders weer in die skool kry. Yaseen Johaar, nog ’n gemeenskapsleier in Hanover Park, sê: “Dit is besig om handuit te ruk. Die jeug is my passie en ons toekoms. Verkeerde “Daar is nie programme om die kinders besig te hou nie. Die jeug sien nie om iets anders te doen as om hulle met verkeerde dinge besig te hou nie. “Die metro cops en die polisie weet nie hoe om die kinders se klipgooiery te hanteer nie. “Hulle kom uit dan doen hulle niks nie. Die metro cops het weggery toe die kinders hulle met die klippe gooi. “Hulle het nie ’n strategie om die klipgooiery te stop nie. “Een kind is sewe keer gesteek en is in ’n ernstige toestand in die hospitaal. “Nog ’n kind se bene is beseer toe hy deur die klippe getref is.”