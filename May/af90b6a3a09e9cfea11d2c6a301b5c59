KYKERS sal nou hulle planne moet change, want kyk­NET&kie het nou sy spitstydskedule, 17:00 — 22:00, verander. Ek het julle mos voorheen gesê daar kom twee splinternuwe en baie opwindende Turkse telenovelles na dié DStv-kanaal. Vanaf Maandag 4 Julie sal hierdie twee oorgeklankte Turkse telenovelles vier dae per week uitgesaai word. In die Ysterhand se Greep sal Maandae tot Donderdae om 17:30 op die kassie wees en Kind van die Noodlot Maandae tot Donderdae om 20:00. Die boeiende intrige, aksie en romanse in die uur lange episodes van hierdie twee reekse sal kykers vasgenael hou. En as jy nie weeksaande tyd kry om die Turkse telenovelles te kyk nie, kan jy Saterdae van 14:00 — 17:30 na die weeklikse omnibusse loer. Die sepie Suidooster bly in dieselfde tydgleuf, weeksdae om 18:30, gevolg deur die nuus in Afrikaans om 19:00. Dr. Darren Green en sy kenners sal kykers steeds Maandae om 21:30 in Medies inlig en wenke oor ’n verskeidenheid mediese toestande gee. En ongelukkig sal ons tot siens moet waai aan die dinamiese dames van Tussen Ons. Ná vier jaar groet ons die inspirerende aanbieders van Tussen ons — Tracey Lange, Zelda le Grange, Kay Karriem, Success Lekabe en Ingrid Jones. Die laaste episode van hierdie geliefde geselsprogram word op 30 Junie om 20:00 uitgesaai. Kô, Lat Ons Praat, oftewel KLOP!, kykNET&kie se geselsprogram wat deur Heindrich Wyngaard aangebied word, skuif van Woensdae om 20:30 na Sondae om 19:30. Regskuif Dit beteken die huidige herhalingsgleuf op ’n Sondag sal die program se nuwe uitsaaityd wees. Die gewilde gospel-en-geselsprogram Koortjies met Jonathan Rubain sal steeds Sondae om 18:00 uitgesaai word, waarna kykers kan regskuif vir eNuus. Luidens ’n verklaring van die kanaal word die veranderinge aangebring sodat kykers later vanjaar bederf word met nog nuwe plaaslik vervaardigde programme.