TYGERBERG het Saterdag in Ravensmead op Florida­park daarin geslaag om die besoekers van Paarl in ’n Superliga A-kragmeting met 17-8 te troef. Dit was die Tiere se tweede oorwinning van die seisoen terwyl die Paarliete steeds wenloos is. Nadat hulle laas week deur Uni-Mil ore aangesit is, het die Maties weer op die wenpad gekom toe hulle Kuilsrivier met 54-24 afgeslag het. Ikeys het goed gevaar om heelpad Mamre toe te reis en Hamlets met 40-19 op sy tuisveld te klop. Op die Philip Herbstein-rugbyveld in Constantia was Valsbaai in ’n hewige stryd met Durbanville-Bellville gewikkel. Die tuisspan moes baie hard werk vir die oorwinning en het uiteindelik net-net met 23-21 as oorwinnaar uit die stryd getree. Union-Milnerton het sy goeie peil voortgesit deur UWK met ’n allemintige 46-7 kaf te draf. In Superliga B het Bellville vir Goodwood met 44-0 behoorlik laat les opsê. St. George’s het Scotts­dene met 22-16 getroef. Op Ericapark was Belhar (33) heeltemal te sterk vir Langa (3). Busy Bees het net-net met 5-9 teen die besoekers van Franschhoek verloor terwyl Hands and Heart met 24-18 net te sterk vir All Saints was. In Superliga C het Macassar vir Kylemore met 51-17 kafgedraf. Oorrompel Pniël Villagers het Raithby Universals met 35-27 ore aangesit. Albions was met 12-3 net te sterk vir Blue Stars. Morning Star het met 8-31 nie die mas teen CPUT opgekom nie. Strand het daarin geslaag om Eersterivier met 40-7 te oorrompel. Elsiesrivier was in ’n hewige stryd met Blue Jets gewikkel. Die tuisspan het met 41-29 net te veel skietgoed vir die besoekers van Khayelitsha gehad.