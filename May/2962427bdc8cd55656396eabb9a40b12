’N SPOGGERIGE bederf! Dít is wat die bejaarde moeders van Ocean View-senior klub onlangs ontvang het. Die dag het begin met ’n smullekker laat ontbyt by die Cape Royale Hotel se restaurant. Daarna is die seniors op ’n bustoer deur die stad geneem. Laastens het die lewenslustige bejaardes die vieringe van Chapman’s Peak se 100ste bestaansjaar bygewoon waar kanonne vir dié groot mylpaal afgevuur is. Gesmul Mutheera Fortune-Rademeyer, een van die stigters van die klub, vertel die bejaardes het die dag deeglik geniet en verkies om Moedersdag met hul mede-moeders te spandeer. “Ons was op uitnodiging by die Cape Royale Hotel waar die seniors gesmul het aan wat voorberei is. “Daarna is ons met ’n professionele toergids op ’n bustoer geneem waartydens ons by verskillende besienswaardighede gestop het. “Ons laaste senutergende stop was by Chapman’s Peak waar almal hul bene gestrek het en die asemrowende natuurskoon bewonder het. “Bejaardes het foto’s geneem en met die toeriste gesels terwyl ons die vieringe aanskou het. “Die tema vir Sondag was fancy hats en elke lid het uit hul pad gegaan om met ’n spoggerige hoed op te daag,” vertel Rademeyer. Volgens Rademeyer het die belangstelling in die senior klub oor die laaste paar maande gegroei. Hulle staan tans op 85 lede met 11 vrywilligers wat elke Maandag by die Ocean View- veeldoelige sentrum saamkom. Sy noem planne is reeds beraam vir die winter wat voorlê en uitstappies sal voorts binnenshuis wees. Plaaslike taxi-bestuurders het ook hul dienste aangebied om die bejaardes Maandae te vervoer. Rademeyer noem sedert die senior klub in middel- Februarie gestig is, het die bejaardes soos een groot familie geword. Elke samekoms is vir hulle ’n riem onder die hart. Rademeyer vertel die bejaardes weet van pret hê, ten spyte van gesondheidskwessies en sosio-ekonomiese kwessies wat hulle hinder. Dié barmhartige samaritaan sê programme en planne van die senior klub word só in plek gesit dat elkeen daaraan kan deelneem – ongeag ouderdom of gesondheidstoestand. “Ons doel is hoofsaaklik om daardie lus vir die lewe in die seniors aan die lewe te hou. “Ons werk aan seniors se geloofstelsels en hou gebedsessies. Ons doen ook fiksheidsessies met hulle om gesondheidskwessies aan te spreek. “Daar word geluister na die kwessies en uitdagings wat hulle in die gesig staar. Ons probeer dan bystand op verskillende maniere aan diegene bied wat finansiële druk ervaar. “Ons gee ook die oumensies die kans om uiting te gee en te praat oor die dinge wat hulle op die hart het. “Ons verseker hulle hul bekommernisse is geldig,” sê Rademeyer en voeg by die bejaardes in die area moet verskillende uitdagings trotseer, sommige soveel meer as ander. Maandelikse fondsinsamelingsprojekte word aangewend om uitstappies soos Sondag s’n en weeklikse programme moontlik te maak. Suksesvol Rademeyer sê tot op hede was die verskeie fondsinsamelingsprojekte suksesvol en daarvoor bedank hulle die vrywilligers van die klub en die breë gemeenskap. Joyce Kesner (64), ’n lid van die senior klub en inwoner van Ocean View vir die afgelope drie dekades, sê nadat sy die bekendstelling van die klub in Februarie bygewoon het, het sy besluit om te bly. “Ek het my man verlede jaar aan Covid-19 afgestaan en ek het baie eensaam begin word. “Ons kinders gaan aan met hul lewens en dit is belangrik dat ons as seniors geselskap het. Maandae by die klub is die hoogtepunt van my week om saam met maatjies van my ouderdom die lewe te geniet. “Sondag se uitstappie was baie pret, maar ook baie emosioneel vir my. Ek sou 25 jaar getroud gewees het. “Ek is dankbaar aan Mutheera en die span vir wat hulle doen en die leemte wat hulle in baie van ons seniors se lewens kom vul,” vertel Kesner. Volgens Kesner is die lede van die klub haar nuwe gesin en sy raai ook ander bejaardes aan om aan te sluit.  