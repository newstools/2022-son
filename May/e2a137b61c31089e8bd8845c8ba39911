’N ONNIE by ’n Kaapse skool is geskors ná bewerings van rassisme. Daar word beweer die onderwyser van die Hoërskool Vishoek het ’n neerhalende uitdrukking voor leerders gebruik. News24 berig hulle kon ten tyde van publikasie nie die besonderhede van die voorval verifieer nie. Bronagh Hammond, woordvoerder van die Wes-Kaapse onderwysdepartement, het egter die skorsing bevestig. Sy het gesê die onderwyser is deur die skoolbeheerliggaam aangestel. “Die WKOD het amptenare na die skool gestuur om met die skoolbestuur en leerders in gesprek te tree oor die bewerings wat geopper is. “Ons sal nou voortgaan om onderhoude te voer en met leerders in gesprek te tree oor hul beweerde ervarings,” het Hammond bygevoeg. – News24