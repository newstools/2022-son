KAN Australië uiteindelik 19 jaar se Bledisloe Cup-droogte teen Nieu-Seeland breek? Gemeet aan hoe daar tans oor die Wallabies se vyf Superrugby-spanne gepraat word, is dit ’n sterk moontlikheid. Die All Blacks domineer nou al die Wallabies sedert die vroeë 2000’s wanneer dit by dié spanne se jaarlikse tweestryde vir die Bledisloe kom. Hoe dié lande se Superrugbyspanne teen mekaar opweeg, word gewoonlik vroeg in die seisoen as maatstaf gebruik. En ná twee weke van wedstryde teen mekaar het die Wallabies glo drasties verbeter. Gevee Laas week het die Waratahs die Crusaders geklop, terwyl die Brumbies die vloer met die Hurricanes gevee het. Die Chiefs en Blues moes op hulle beurt sweet om onderskeidelik die Reds en Western Force te troef. Selfs Dave Rennies, Wallaby coach, glo daar is massiewe verbeteringe. Die ander vraag is net of die Wallabies verbeter het en of die All Blacks se rugby begin agteruitboer het. Veral weens die feit dat hulle nie meer teen die klipharde Suid-Afrikaanse spanne speel nie. Toe die All Blacks verlede jaar teen die Springbokke te staan gekom het, kon ’n mens half agterkom die All Blacks is nie meer fisiek genoeg nie. Dít is ook later in 2021 gewys toe die Kiwi’s twee naweke agtereenvolgens deur Ierland en Frankryk trompop geklop is.