AL HET hy net die gebruik van een arm, is daar niks wat in sy pad sal staan om sy drome te verwesenlik om ’n rugbyloopbaan te bou sowel as om teologie te gaan swot nie. Ontmoet Gregory Constable, ’n gr. 11-leerder aan die Sekondêre Skool Hexvallei in De Doorns in die hart van die Boland. Die 18-jarge Gregory het Saterdag boonop in sy tweede wedstryd as senter vir die Protea-rugbyklub se tweede span uitgedraf. Hoewel Gregory en sy spanmaats met 8-28 teen Worcester Villagers vasgeval het, maak hulle nou gereed om eerskomende Saterdag teen McGregor dinge om te swaai. In die game teen Villa se naasbestes het Gregory met sy spoed en swenk ’n impak gemaak deur ’n drie te gaan druk en het sommer ook talle off-loads gemaak waarop selfs die All Black-superster Sonny Bill Williams trots sou wees. “Nee, niks kan my keer nie,” sê Gregory met ’n sagte maar ferm stem. “Daar is niks wat ek aan my gebrek kan doen nie. Ek leef daarmee saam. “Ek het nie ’n saak met wat mense dink nie. Ek is met die gebrek gebore. “Ek doen dit net want ek weet my God is aan my sy en gee my leiding,” vertel hy. Gregory hou nie veel van die sewesrugby-formaat nie. Hy wil hom eerder op die 15-man-spel toespits. “Nee, ek is nie bang vir die kontak nie. Die intensiteit is lekker en dit is waarom ek nog eendag vir Boland wil speel. “Ek is daarop gefokus om ’n sukses te maak van alles wat ek aanpak,” vertel hy verder. Maar hoe hanteer hy die bal, veral onder druk? “As ek die bal van die nr. 10 (losskakel) kry, beheer ek die bal met my regterhand. Ek skuif dan die bal na die linkerarm (gebrek) en klou dit dan vas. Dan probeer ek die opponent van my weghou,” verduidelik Gregory. Hy neem nie aan ander sportsoorte deel nie, want hy glo rugby is die sportsoort wat vir hom sukses sal bring. Hy woon saam met sy ma, Yolandy, en sy jonger broer, Curtley, in die woonbuurt De Doorns-Noord.