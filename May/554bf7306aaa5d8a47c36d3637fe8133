FRANZEL September, die Boland-Kavaliers se afrigter, kan net nie ’n speler vind wat eienaarskap van die heelagterposisie wil vat nie. Ná vyf wedstryde is die breier genoop om Cameron Hufke terug in die posisie te roep nadat hy Gavern Skippers, Alshuan Bock en Burton Booysen reeds daar ingespan het. Burton en Skippers is egter nou beseer en sal vir ’n geruime tyd op die kantlyn sit, terwyl Bock terug na vleuel skuif. Die Bolanders kom Saterdag op die Glaskasteel in Bredasdorp teen die voorloper, die Griffons, te staan. Dit sal Hufke se derde kans in die nr. 15-trui wees en kan hy dalk die langtermyn-antwoord vir September se kopseer in dié posisie wees. Jacquin Jansen keer ook terug op losskakel nadat hy kort voor die afskop verlede week teen Zimbabwe ’n besering opgedoen het. Die Kavaliers het die wedstryd met 22-23 verloor en is nou onder druk om die oorblywende wedstryde te wen. Vaskopstut Voorlangs word die vaskopstut Nicholas Duhwa deur Gerrit Bester vervang. Duhwa sukkel met concusion. “Ek glo ons kan nog die uitspeelronde haal. Ons sal net moet vasbyt en ons oorblywende wedstryde wen. “Dit is waarom die kragmeting teen die Griffons baie belangrik is. “Soos teen die Zimbabwe maak ons net klein foute wat ons duur te staan kom,” het September gesê. Die Bolanders beklee die sesde posisie op die promosie-punteleer.