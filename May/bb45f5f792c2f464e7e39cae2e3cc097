MONTAGU. — ’n Ma soek antwoorde nadat haar seun se halfnaakte liggaam in die berge gevind is. Rachel van Wyk sê haar seun Andrew (33) het die huis op 24 Januarie verlaat. “Hy het gewoonlik gesê waarnatoe hy gaan en nooit te laat by die huis aangekom nie,” het Rachel met ’n traan in die oog vertel. Toe sy die volgende oggend na Andrew roep en in sy slaapkamer gaan kyk, was sy bed steeds opgemaak. Sy het toe geweet dat hy nie huis toe gekom het nie. Rachel sê dit was vir haar baie vreemd, want Andrew is nie iemand wat uit die huis slaap nie. “Ek het toe oral na hom gaan soek en niemand het geweet waar hy was nie,” het Rachel hartseer vertel. Volgens haar het sy ná ’n week se gesoek haar seun toe as vermis gaan aanmeld by hul plaaslike cop shop. Rachel sê ’n soektog is toe begin en snuffelhonde is ook ingespan om na Andrew te soek, maar dit het niks opgelewer nie. “Ek was baie bekommerd toe twee maande al verbygegaan het en daar geen spoor van Andrew was nie. “Maar ek het nie hoop verloor nie en elke dag gebid dat my kind huis toe sal kom. “Saterdag was dit presies drie maande en twee weke sedert sy verdwyning. ’n Polisieman daag toe hier by my huis op en sê hulle het ’n liggaam in die berg gevind.” Volgens Rachel het die cop aan haar genoem dat twee seuns hout in die berg gaan optel het, toe hulle op die liggaam afgekom het. “Toe ek en my man gaan kyk, het ek my kind onmiddellik uitgeken,” het Rachel gesê en toe in trane uitgebars. Verkrag Rachel onthou dat Andrew se broek op sy knieë gehang het, en dit wil voorkom of hy verkrag en toe deur sy aanvaller op die spot vermoor is. “Ek kan nie met duidelikheid sê of dit wel die geval is nie, maar ek vermoed dat Andrew ’n wrede dood moes gesterf het,” het Rachel verder gesê. Volgens Rachel is hulle as familie verpletter, want Andrew was ’n rustige mens wat niemand leed sou aandoen of ’n slegte woord sou gee nie. “Waarom het hulle dit aan my seun gedoen?” het sy diep bedroef gevra. ’n Polisiewoordvoerder, sers. Wesley Twigg, het bevestig dat die liggaam van ’n man Saterdag in die bergreeks naby Ashbury gevind was. Volgens Twigg word die omstandighede rondom die oorledene se dood nog ondersoek.