MARK Boucher, coach van die Suid-Afrikaanse krieketspan, gaan nie meer deur Krieket Suid-Afrika (KSA) dissiplinêr verhoor word nie. Hy moes tussen 16 en 20 Mei voor KSA in ’n tugverhoor verskyn op aanklagte van growwe wangedrag en beweerde rassisme. KSA het egter besluit om die klagte terug te trek. In ’n verklaring het KSA gesê: "KSA het formeel en onvoorwaardelik al die klagte teen Mnr. Boucher teruggetrek en sal tot sy regskoste bydra." Boucher het ook in sy eie verklaring op die nuus reageer en gesê die beweringe van rassisme teen hom was onregverdig en het hom groot leed aangedoen. “Die laaste paar maande was verskriklik moeilik vir my en my gesin,” het Boucher gesê. “Ek is bly die proses het nou ’n einde bereik en dat KSA aanvaar het die klagte teen my dra geen gewig nie.” Dié voormalige paaltjiewagter sê ook verder hy staan nog by sy verskoning aan Paul Adams, wie tydens verlede jaar se Social Justice and Nation Building-verhore (SJN) van KSA getuig het hoe daar vir hom brown shit gesing is as lid van die Proteas-span. Boucher was een van dié wat die liedjie in fines meetings aan Adams gesing het. Adams het egter vroeër die week aangevoer dat hy nie teen Boucher in KSA se tugverhoor gaan getuig nie, en dat hy reeds gedurende die SJN sy sê gesê het. Enoch Nkwe, voormalige coach en later hulpafrigter van die Proteas, het ook besluit om nie teen Boucher te getuig nie. KSA het dus nie ’n voet om op te staan as dit kom by Boucher se verhoor nie. Boucher sal dus aanbly as coach van die Proteas, en sekerlik nou net deur KSA in die pad gesteek kan word as die Proteas onder hom nie na wense vaar nie. Die Proteas gaan vanjaar ‘n besige seisoen beleef met die toer na Engeland en die T20 World Cup in Australië wat swaar sal opweeg in die toekoms van Boucher as coach.