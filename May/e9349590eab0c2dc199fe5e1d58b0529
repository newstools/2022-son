DERRICK Petersen, nuut verkose voorsitter van die Boland Rugby-maatskappy het net een doel voor oë – om die unie uit die skaduwee van omstredenheid te laat herrys. Petersen is Sondag tydens ’n raadsvergadering tot die amp verkies. Hy vervang die unie se president, Bennie van Rooi, wat tot voor die vergadering, albei posisies beklee het. Petersen is ’n advokaat wat voor sy aanstelling as raadslid gedien het, en hy glo die verskeie senior uitvoerende posisies wat hy op beheerrade van maatskappye beklee het, asook sy regskennis, plaas hom in ’n perfekte posisie om die unie se doelwitte te help bereik. Hy wil sodoende ook die potensiaal wat so eie aan hierdie rugbymal-streek is, verwesenlik. Hy is nie naïef om te glo dat dit maanskyn en rose sal wees nie. Dit kom met die territory, sê hy. “Maar ek en die raad glo as ons kragte saamsnoer en hande vat om sodoende ons laser te begin fokus, is ons doelwitte binne ons bereik,” het hy gesê. Petersen sê sy visie is om die eerste drie doelwitte te bereik. Om die Boland-Kavaliers in ’n suksesvolle span te ontwikkel waarop die hele Boland trots kan wees; die Bolandse maatskappy volhoubaar te maak; beginselvaste bestuur- en bestuurstrukture en stelsels in plek te plaas. Van Rooi het Petersen se aanstelling verwelkom en hom gelukgewens. “Alles wat Boland Rugby en die maatskappy kan versterk en bevorder, dit ondersteun ek en die Boland-raad. “Ons is op ’n nuwe pad met die unie. Ons wil ons regmatige plek as die grootste unie in die land met trotse ondersteuning, met haalbare doelwitte inneem,” sê hy.