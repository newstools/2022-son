OUDERDOM is maar net ’n nommer vir Al­shaun Bock en hy voel die sirkel van sy beroeps-rugbyloopbaan is ver van voltooi. Bock draf Saterdag op 40-jarie ouderdom op regtervleuel vir die Boland-Kavaliers teen die Simbas (Kenia) in ’n Curriebeker Eerste Liga-wedstryd in die Boland-stadion in Wellington uit. Die einste plek waar hy vir die Bolanders 22 jaar gelede sy debuut gemaak het. Sedert daai onvergeetlike oomblik het Bock se loopbaan tot een van sy hoogtepunte uitgekring - om Superrugby vir die Southern Kings te speel. “My laagtepunte is maar al my beserings wat ek oor die jare opgedoen het,” vertel Bock. “Dít het my verhoed om nog hoogtes te bereik.” Hy het ook in 2003 onder die afrigting van wyle Chester Williams, vir die Springboksewesrugbyspan uitgedraf en onder andere ook vir die Westelike Provinsie, Oostelike Provinsie, Southern Kings, SWD-Arende en die Griekwas gespeel. “Dit is ’n groot voorreg om rugby vir al die spanne te kon speel. “En om nou nog te kan speel is iets waarop ek baie trots is. Ek gee altyd net my beste. “Dit is wonderlik om nou weer by Boland betrokke te wees - die plek waar alles vir my begin het. Ek wil my loopbaan hier afsluit. “Maar vir eers moet ek Boland help om weer een van die land se spogspanne te word.” Franzel September, coach van die Kavaliers, is ook vol lof vir Bock. “Hy is van onskatbare waarde in ons span,” meen September, wat in sy speeldae saam én teen Bock gespeel het. “Hy inspireer ons jonger spelers en maak hul touwys.” September het, met sy span se kanse op promosie tot die Curriebeker se Premierliga nog in die weegskaal, besluit om spelers te roteer vir môre se wedstryd. Intussen sal die SWD-Arende vandag vir Zimbabwe op Outeniquapark moet klop om hul kanse in die Eerste Liga lewend te hou. Afskoptyd is om 16:00. Die Boland-Kavaliers se span is: Gavern Skippers, Alshaun Bock, Jurick Lewis, Lunathi Nxele, Cameron Hufke, Marvin Frederick, Percival Williams, Emile Booysen, Thurlow Marsh, Hilroy Baadjies, Marlyn Williams, Carl Truter, Nicholas Duhwa, Albert du Plessis, Ian Thompson. BANK: Emile Booysen, Gerrit Bester, Wayrin Losper, Brendon Fortuin, Peter-John Smit, Keenan Opperman, Jaiden Baron, Jacquin Jansen.