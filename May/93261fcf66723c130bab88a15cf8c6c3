SPANNE in die Northern, Southern en City Leagues van Westelike Provinsie-klubrugby keer dié naweek terug na aksie. Klubs in dié drie ligas het ’n langerige onderbreking gehad. Dit is omdat die meeste klubs in dié ligas die maand van Ramadaan gevier het, en nou ná Eid die kans kry om hul verpligtinge op die speelveld na te kom. In die Northern League is almal se oë op die uitslae van die wedstryd tussen Sir Lowrians en Young Wesleys in Sir Lowry’s Pass. Van der Stel-Evergreens (VDE) en Windmeul United in Stellenbosch behoort ook vir een van die kragmetings van die naweek te sorg. VDE is tans onoorwonne en lyk weer soos ’n sterk aanspraakmaker om in die wedloop vir promosie na Superliga C te wees. Young Wesleys is ook ná twee wedstryde onoorwonne met tien punte, terwyl VDE tweede lê met nege punte. In die City League gee Masiphumelele die toon aan en is onoorwonne ná twee wedstryde met nege punte. Polisie en Young Ideas het albei vyf punte ná twee wedstryde en Masiphumelele sal sy voorsprong Saterdag teen Western Zebras in Langa wil vergroot. In die Southern League is Rocklands voor op die punteleer ná een wedstryd met vyf punte.  CITY LEAGUE Western Zebras t Masiphumelele NORTHERN LEAGUE Stellenbosch Corona-tions t Blakes Delft t Whistling Wheels Van Der Stel Evergreens t Windmeul United Sir Lowrians t Young Wesleys SOUTHERN LEAGUE Retreat t Noordelikes Atlantis t Lagunya Peninsula t Rocklands