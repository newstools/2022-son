DIE kans dat Rafael Nadal vanjaar as ’n groot gunsteling vir die Franse Ope Tennistoernooi beskou kan word, is maar skraal. Dié Spaanse tennisspeler erken self dit gaan vir hom ’n opdraande stryd op Roland Garros wees. Dit is nadat hy nou die tweede keer dié jaar ’n besering opgedoen het. Vroeër vanjaar moes Nadal weens gekraakte ribbes lank uitsit en nou sukkel hy met ’n seer voet. Sy jongste besering het tot sy vroeë uittog in vanjaar se Italiaanse Ope gelei. Denis Shapovalov het hom met 1-6, 7-5, 6-2 geklop. Dit was Nadal se laaste kans om enige noemenswaardige opwarming te kry voor vanjaar se tweede Grand Slam. Nadal het gesê: “My voet was weer in baie pyn. Ek leef daarmee saam — dit is niks nuuts nie. Dit is iets wat nou maar net daar is. “Ongelukkig is my dag tot dag baie moeilik, eerlikwaar. Ek probeer baie hard ... dit raak soms frustrerend dat ek op verskeie dae nie eers reg kan oefen nie.” Dié 35-jarige het reeds ’n groot deel van laas jaar se seisoen uitgesit, voor sy merkwaardige terugkeer waarin hy vroeër vanjaar die Australiese Ope gewen het. Beter Hy het dit opgevolg deur ’n ATP-toernooi in Acapulco te wen. “Sedert my terugkeer was dit moeilik met dié voet,” het Nadal bygevoeg. Die negatiewe ding en hardste ding is dat ek weer myself begin voel het en beter begin speel het. Ek het die wedstryd (teen Shapovalov) goed begin. “Ek moet maar nou seker maak voordat ek weer oefen, dat ek nie pyn ervaar nie ... dit is so dat ek gedurende die Franse Ope op Roland Garros my dokter daar gaan hê. Dit help soms, want dan kan ek sekere dinge doen.” Die Franse Ope het Sondag begin.