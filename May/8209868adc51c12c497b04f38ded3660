DIE Bulls se fokus is om goed as ’n groep te speel en goeie momentum te begin bou vir die uitspeelrondes. Só het Jake White, die Bulls se direkteur van rugby, Dinsdag oor Vrydagaand se United Rugby Championship-kragmeting teen die Ospreys in Swansea gesê. White het gister ’n groep van 28 spelers vir die game in Wallis bekendgemaak. Hoewel die Pretorianers reeds verseker is van ’n plek in die uitspeelrondes, beoog hulle om met die reis, hulself in ’n goeie posisie te plaas vir ’n moontlike tuis-kwarteindstryd. White het ’n sterk groep gekies vir die toer van een week, wat een van die span se nuutste aanwinste, Ruan Vermaak, insluit. Uitspeelrondes Dié groot slot het hom verlede week vanaf die Japannese span, NTT Red Hurricanes, by die Bulls aangesluit. “Ons het ’n belangrike toer waar ons ’n gevaarlike Ospreys-span in sy eie agterplaas sal aandurf. “Ons is in ’n deurslaggewende stadium van die kompetisie – op die randjie van die uitspeelrondes. “Daar is beslis baie om voor te speel in terme van die versekering van ’n kwarteindstryd op ons tuisveld,” het White gesê. “Hoe dit ook al sy, die fokus is om hierdie week goed as ’n groep te speel en om goeie momentum te begin bou vir die uitspeelrondes.” Die wedstryd word by die Swansea.com Stadium (voorheen Liberty Stadium) gespeel. Die wedstryd skop Vrydagaand om 21:10 af. Die Bulls-toergroep VOORSPELERS: Arno Botha, Bismarck du Plessis, Cyle Brink, Dylan Smith, Elrigh Louw, Gerhard Steenekamp, ??Jan-Hendrik Wessels, Janko Swanepoel, Johan Grobbelaar, Marcell Coetzee (k), Mornay Smith, Robert Hunt, Ruan Nortjé, Ruan Vermaak, Simphiwe Matanzima, Walt Steenkamp. AGTERSPELERS: Canan Moodie, Chris Smith, Cornal Hendricks, David Kriel, Embrose Papier, Harold Vorster, Juan Mostert, Keagan Johannes, Madosh Tambwe, Marco Jansen van Vuren, Stedman Gans, Zak Burger.