ROBERTSON. – Die destydse vroetel-spot Lover’s Walk is besig om ’n make-over te kry. Son het verlede week berig oor die destydse Lover’s Walk wat so mooi met die natuurskoon omring was. Hier het couples kom vry en die natuurskoon kom geniet, veral op ’n Sondagmiddag. Kort nadat die berig verskyn het, het baie inwoners aan Son erken hulle moet self verantwoordelik gehou word vir die dump van die vullis in die Droë­rivier. Van die mense sê hulle kan nie ander blame vir wat in hul woonbuurt gebeur nie. Salomon Brandt sê toe hy die berig lees, het hy baie skuldig gevoel. “Ek het ook, soos al die ander, my vullis daar gaan gooi, want dit het mos ’n gewoonte geword,” het Brandt gesê. Volgens hom het hy toe net daar besluit om sy vullis in die drom te gooi, wat die munisipaliteit aan hom verskaf het. Sy buurvrou, Emma Signeur, was baie skaam en sê sy gooi maar ook, net soos die ander inwoners, haar vullis in die riviertjie. Kliphard “Ek besef mos dit is nie reg wat ons hier doen nie. Toe ons hier ingetrek het, was die plek pragtig, maar ons het self die groot gemors veroorsaak,” het Signeur in haar skuld geval. Jong outjies onder begeleiding van die gemeenskapsleier John Roelfse is nou kliphard besig om die hele gebied van hoek tot kant weer mooi skoon te maak. Hulle beoog ook om plante en bome in die toekoms aan te plant, sodat dit weer soos die Lover’s Walk van ouds kan lyk.