DIE Rugbyspan van Safcol het sy voornemens om op die Overberg-streektitel aanspraak te maak, baie duidelik bekend gemaak. En dit was ook nie sommer ’n woer-woer-verklaring nie — dit was met ’n klinkende sege van 29-10 oor Grabouw. Dié derby-wedstryd in Boland se Groot Uitdaag­beker-reeks het Saterdag op die Hoërskool Grabouw se sportterrein plaasgevind. ’n Reuse-skare het vir die klipharde maar skouspelagtige wedstryd opgedaag. Safcol het al sy punte reeds in die eerste helfte aangeteken en het reeds in die 26ste minuut sy bonuspunt-drie gedruk toe die senter Wheedon Jooste gaan afrond het. Jooste was ook in die kol met drie doelskoppe en ’n strafdoel vir ’n gesamentlike bydrae van 14 punte. Grabouw was egter in veral die eerste helfte op die agtervoet, maar het in die tweede helfte goed teruggeveg en is daarvoor met ’n drie beloon. Dit was egter Safcol wat sake goed beheer en vuurwarm ingeklim en die bal vinnig na sy vleuels versprei het. Oor die algemeen was dit beslis nie ’n great vertoning van Safcol nie, maar in derbies is dit grootliks die uitslag wat saak maak. Dit is wel ’n oorwinning wat hom groot selfvertroue kan gee in hierdie uitmergelende kompetisie. Brendon Cloete, Safcol se afrigter, glo sy span kan vorentoe sommer nog baie verbeter. “Maar dit was ’n goeie wen. “Dit is maar altyd goed om ’n derby-stryd te wen en ons kyk nou vorentoe na die seisoen,” het Cloete bygevoeg. Grabouw het in veral die eerste 10 minute baie goed geskrum, maar toe die Safcol-agttal eers hul voete gevind en as ’n unit in die skrums gesak het, was daar geen keer aan hulle nie. 