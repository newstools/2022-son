AL WAT sy wil doen, is om te act. Dís nou die nuwe inwoner van Ruiterbosch wat lekker vibes na die kassie bring met haar borrelende persoonlikheid. Char Carrie (24) van Steenberg het verlede week haar eerste verskyning as Angie gemaak in die gewilde kykNET-sepie Suidooster. Angie is ’n spontane jong haarkapper met ’n borrelende persoonlikheid en sterk menings. Sy het haar oog op die alomgeliefde Wade (Dean Smith). Angie is vol energie en reg vir nuwe uitdagings en vir die volgende hoofstuk in haar lewe. Kykers sal sien hoe sy gou in almal se harte kruip. Angie het in moeilike omstandighede grootgeword en geld was baie skaars, maar sy het hard gewerk en kon self vir haar studies betaal en na haarself kyk. Sy worstel met aanvaarding en soek daarvoor in Wade. Son het met Carrie, wat baie opgewonde is oor haar eerste televisierol, gesels. Stryd Carrie, wat Engelssprekend is, vertel dit was en is steeds vir haar ’n baie groot uitdaging om Afrikaans te praat. Sy sê dit was ’n groot stryd vir haar tydens die oudisies en selfs die feit dat sy ’n Afrikaanse rol vertolk. Carrie noem dat al wat sy al ooit wou doen, was om toneel te speel. “Ek kan nie aan iets anders dink wat ek wil doen nie. “Toneelspel is al wat ek wil doen.” Die jong aktrise vertel ook dat sy nie net dieselfde tipe karakter wil speel nie. Sy wil as iemand gesien word wat verskillende tipes karakters kan vertolk alhoewel sy meer van ’n aksie-tipe girl is. “Ek sal daarvan hou om eendag ’n aksie-fliek te skiet waar ek kan hardloop en spring.” Vir Carrie is die bedryf definitief vir haar bedoel. “Die Suid-Afrikaanse bedryf vir akteurs is baie moeilik,” erken sy. “Daar is tye waar ek al gedink het om op te gee omdat jy niks kry nie, maar jy moet deurdruk.” Sy is egter baie opgewonde oor haar rol in die sepie en laat val dat ons haar nog lank op die kassie sal sien.