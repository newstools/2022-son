VUURTONGE het ‘n gesin se hele struktuur verander. Mammie en dedda is dood en vier kinders is wees agtergelaat. Die afgelope Saterdag was die hartseer weer vlak in die gemoed toe ma Sheridene Kampher (34) en haar man, Marius Kampher (35), begrawe is. Die brand, wat twee weke gelede op die Dewaalshoop-plaas buite Kraaifontein op die Bottelary-pad gebeur het, het ook vier huisgesinne dakloos gelaat. Sheridene en Marius was albei vas aan die slaap toe die brand net ná middernag uitbreek. Marius se ma, Maggie Kampher, het aan Son vertel haar 11-jarige kleinseun het haar wakker geraas. Sy en haar man, Isak Kampher, was ook vas aan die slaap. Maggie sê toe sy opdaag by haar seun se huis, wat so ‘n paar huise weg van hare af is, was die huis reeds in vlamme. Hoewel van die kinders die brand ontsnap het, het die oudste seun, Marshallino Green (15), erge brandwonde opgedoen. Marshallino ,wat tans in die Tygerberg-hospitaal vir sy brandwonde behandel word, was gelukkig om die brand te oorleef, maar die vlamme het sy ouers geëis. 