ROSHWIN Abrahams het op heelagter Saterdag in die derby-stryd teen Barbarians uitgeblink. Abrahams het in die House of Pain in Groot-Brakrivier 24 van sy span se punte behaal in sy sege van 34-25 oor sy buurman van Mosselbaai. Die lewendige Superliga-wedstryd van die Suidwestelike Distrikte het vir sprankelende rugby gesorg met albei spanne wat in tipiese genadelose derby-aksie vir meer as ligapunte meegeding het. Abrahams het bo en behalwe sy uithaler-skopwerk ook een van sy span se drie drieë gedruk. Maseleidion Korkee (senter) en die span se kaptein, Marquin Smart (nr. 8), het ook die besoekers se doellyn oorgesteek om die kroon op ’n great vertoning te span. Abrahams was ook in die kol met vyf strafskoppe sowel as twee doelskoppe wat die besoekers se harte laat sink het. Oorgeklits Vir Barbarians het hul linkervleuel, Ezrick Alexander, twee keer gaan druk, terwyl Sario Rosenkrantz die derde drie bygedra het. Shadward Fillies het ’n doelskop en twee strafskoppe oorgeklits. Morne Buis het ook met ’n doelskop geslaag. Groot-Brak bly met 20 punte ná ses wedstryde onder die topvier-spanne. Evergreens en Crusaders bly steeds onoorwonne nadat albei spanne hul onderskeie wedstryde gewen het. Crusaders moes egter hard swoeg om Heidelberg op Parkdene te klop. Dit het drieë deur Lwando Maxeke, Freginald Africa en Damian Cedras, sowel as doelskoppe deur Gladwell Jaftha en Eric Zana gekos om die sege van 19-16 te verseker. Progress 26, Bridgton 6; Jaguars 14, Evergreens
 42; Blanco 41, Maori’s 15; George 51, Eagle Stars 19; Crusaders 19, 
Heidelberg 16; Groot-Brak 34, Barbarians 25.