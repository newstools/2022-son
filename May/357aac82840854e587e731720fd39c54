DIT was ’n opwindende klubrugby-kragmeting wat deurgaans wipplank gery het. Só het Alexander “Bollie” Adams, afrigter van Peninsula, sy span se naelskraapse nederlaag van 38-41 teen die besoekende Rocklands van Mitchells Plain in Sandvlei in Muizenberg opgesom. “Ja, al het ons nie as oorwinnaar uit die stryd getree nie, was dit ’n ongelooflike game van rugby,” het Adams gister aan Son oor die Suide­like Liga-derby van die Westelike Provinsie gesê. “Die wedstryd het heeltyd wipplank gery. “Dit was uiteraard teleurstellend om nie ’n positiewe uitslag te kry nie, maar ek glo rugby was die wenner aan die einde van die dag,” Oor die algemeen was dit nie ‘n goeie dag vir die tuisspanne in die Suidelike Liga nie. Behalwe Peninsula wat nie die mas op sy tuisveld opgekom het nie, het Retreat ook met 8-24 teen Noordelikes op Allenby Drive vasgeval. Atlantis het ook die onderspit met 31-38 in nog ‘n klipharde stryd teen Lagunya gedelf. In Stellenbosch het Coronations en Blakes mekaar in ’n hewige Noordelike Liga-derby aangedurf. Blakes het net-net met 12-9 die botoon gevoer. Delft United het met 28-18 met Whistling Wheels op sy tuisveld klaargespeel, terwyl Van der Stel-Evergreens vir Windmeul Unit­ed met 26-22 afgestof het. In nog ’n watertand Noordelike Liga-stryd was Sir Lowrians met 26-22 baas teen Young Wesleys. In die enigste game van die City Liga het Masiphumelele vir Western Zebras met 52-3 behoorlik verneder. Die spanne in die City Liga wat weens die maand Ramadaan nie gespeel het nie, gaan Saterdag weer in aksie wees. Violets kom dan teen Polisie te staan, terwyl Silvertree die taak gaan hê om Masiphumelele weer terug aarde toe te probeer bring. Dit is ná Masi se groot oorwinning oor Zebras, wat teen Gardens te staan gaan kom. Hamediehs sal hulle stempel Saterdag teen Young Ideas op Vygieskraal wil afdruk.