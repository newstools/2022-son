“ONS Mandela-oomblik het aangebreek.” Só voel die Cloete-familie ná hulle 27 jaar vir hul huis in Distrik Ses moes wag. Amptenare van die Stad Kaapstad het gister die sleutels aan die opgewonde en emosionele familie oorhandig, ná hulle lank moes wag om by die derde fase van die Distrik Ses-behuisingsprojek in te trek. Volgens Martin Cloete (59), een van die broers, is dit ’n baie groot oomblik vir hulle as ’n familie en gaan hy en sy gesin in die huis woon. Cloete sê: “My pa het in 1948 die huis in Hanoverstraat gekry en hy het vir die munisipaliteit van die Stad Kaapstad gewerk. Dit was ’n klein huisie, maar hulle was dood gelukkig daar. “Die groepsgebiedewet het ons in 1971 daar uitgeskop en ons huis is platgestoot. In 1995 het ons aansoek gedoen vir die grond wat my ouers tydens die groepsgebiedewet verloor het. “Ons het 27 jaar gewag vir dié oomblik om die sleutels van die huis te ontvang. “Ons is nog vyf kinders wat my ouers agtergelaat het. “Ons is twee broers en drie susters en tydens die proses het ons, ons ouers en ’n broer verloor.” Sheila Newkirk (64), een van die susters, sê: “Dit was ’n lang emosionele pad wat ons as broers en susters geloop het. “Ons het gebid vir die dag om te kom. Ons is baie dankbaar vir die nalatenskap.” Nog ’n suster, Lorenda Adams (61), sê: “Ná alle frustrasies wat ons moes deurmaak oor die jare, is dit ’n wonderlike dag. “Ek is baie dankbaar vir Martin wat die lang proses met ons deurgemaak het. “Hy het die pad saam met ons geloop en ons op hoogte van alles gehou. “Dit was ’n broers- en susters-span waarop ek baie trots is. Ons kan dit nou as ’n familie saam vier.” Marina Cloete sê: “Ek hoop my broer, wat in die huis gaan woon, sal gelukkig daar wees, en ons as familie wonderlike oomblikke daar sal geniet.” Verskeie families het vroeg gisteroggend voor die hekke buite die kompleks gewag om in te gaan en die sleutels van hul huise te ontvang. Verskeie mense het reeds by die kompleks ingetrek en daar is nog inwoners wat geduldig wag om ook hul huise in Distrik Ses, in gebruik te neem.