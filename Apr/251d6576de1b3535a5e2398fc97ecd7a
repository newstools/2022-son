AS JY nou nie jou plek in Saldanha vir die Super-8- Paastoernooi kon bespreek nie, hou moed. Jy kan steeds lekker klubrugbyaksie gaan aanskou, want eerskomende naweek word daar lekker sewesrugby in die Paarl se Dal Josaphat-stadion gejol. Die Paarl-rugbyklub is gasheer vir dié toernooi wat Saterdag in hierdie bekende dorp plaasvind. Daar sal 12 klubrugbyspanne van die Paarl en omliggende streke aan dié toernooi deelneem. Hulle is die gasheer, die Paarl-rugbyklub, Paarl Rangers, Young Gardens, Young Standards, Simondium, Vine­yards, Laer-Paarl, Pêrel United, Riverstones, Young Peoples, Violets en Van der Stel-Evergreens. Die spanne is in twee groepe van ses spanne elk verdeel. Elke span sal vyf groepwedstryde speel, met vier punte vir ’n oorwinning. Die spanne wat vyfde en sesde in hul groepe eindig, speel dan in die uitspeelwedstryde om die bowl-titel. In die plaat-afdeling sal die spanne wat derde en vierde eindig uitspeel. Die twee top-spanne in elke afdeling sal om die beker meeding. Groep A Laer-Paarl, Young Standards, Riverstones, Young Gardens, Young Peoples, Pêrel United Groep B Simondium, Van der Stel-Evergreens, Paarl, Violets, Vineyard­s, Paarl-Rangers.