CALITZDORP. — Hy was in sy leeftyd een van die mees beminde skoolhoofde en burgemeesters. So sal Sam Aubrey Duiker (68), afgetrede hoof van die Laerskool Excelsior, onthou word. Duiker is Dinsdag in die Mediclinic op Oudtshoorn oorlede. Duiker sal ook onthou word as strateeg in plaaslike regering waar hy een van die eerste burgemeesters was. Anthony Ewerts, ANC-leier, het Duiker as ’n opregte en eerbare mens beskryf. Jakob Willemse sê: “Ek het lank met hom saamgewerk op die skoolbeheerliggaam. Hy was ’n onderwysleier, iets wat deesdae skaars in die onderwys is. Hy was ’n kerkman en een van die beste sprekers.” Duiker word sy vrou en sielsgenoot, Hilda, oorleef.