MAAK julle reg om lekker te lag saam met die puppet Chester Missing op vanjaar se Suidoosterfees. Die buikspreker en antropoloog Conrad Koch se produksie Nice Racists spreek kwessies van rassisme op ’n komiese manier aan. Koch vertel Nice Racists is ’n skreeusnaakse, uur lange gesprek tussen homself, Chester Missing, die puppet wat baie van TV af ken, en sy sidekick, buikspreker Koch oor rassisme. Hy verduidelik: “Conrad, ’n wit ou van Rondebsoch, wil hê ek moet ’n paar rassiste vasvat, en ek, as die sê-dit-soos-dit-is-puppet wat ek is, sal dit nie doen tensy ons uitwerk of hy rassisties is nie, en dit is die hele vertoning. “Ek roast hom ’n uur lank oor sy eie vooroordele.” Koch sê mense sal lekker kan lag en oordeel. Koch voel rassisme is ’n onderwerp waaroor ons as ’n land glad nie werklik gepraat het nie. “Ons het eindelose, sinlose internet-argumente daaroor gehad, maar ons het die regte gesprek dekades lank ontwyk. “Gelukkig het die ou wat my laat praat, ’n meestersgraad in sosiale antropologie en ek is ’n pop wat sê wat hy dink. “Suid-Afrika het skaars begin om apartheid se nalatenskap te hanteer, en wêreldwyd het ons skaars die oppervlak gekrap oor die gesprek oor kolonialisme en hoe menseregte nie gelyk is nie.” Kleur Deur hierdie komiese produksie poog hy om daardie gesprek te begin. Die produksie is egter nie geskik vir kinders jonger as 14 nie omdat dit eerlik en opreg praat oor die groter gesprekke. Koch beloof dat dit baie snaaks oor ernstige onderwerpe is. “As jy gefrustreerd is deur SA se gesprek oor ras, of vriende het wat volhou dat hulle ‘nie kleur sien nie’, of familielede wat rassistiese dinge sê en dit nie besef nie, is hierdie die produksie om na hulle toe te bring. Die vertoning word Nice Racists genoem omdat die grootste struikelblok in die stryd teen rassisme, volgens Koch, nie die harde, regse rassiste is nie. Hy meen dis almal wat dink hulle is nie rassisties nie, wat dink hulle is die “nice ones”. As jy dit geniet het om op e.tv te sien hoe Chester politici roast, sal jy mal wees oor hierdie vertoning.