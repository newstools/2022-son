MANCHESTER City en Li­verpool staan dié seisoen weer kop en skouers bo die ander spanne in die Engelse Premierliga uit — maar net een van dié top-spanne kan aan die einde van die seisoen met die titel wegstap. En wanneer hulle mekaar Sondag in die Etihad Stadium die stryd aansê, is daar meer as net drie punte op die spel. Man City is tans net een punt voor Jürgen Klopp se Reds, met albei spanne wat 30 wedstryde gespeel het. Liverpool het momentum aan sy kant nadat hy in sy vorige vyf wedstryde alle teenstand uit die pad gevee het. City het ’n nederlaag en gelykop uitslag in sy vorige vyf kragmetings op die lyf geloop. Maar die Cityzens speel voor hulle tuisskare en Pep Guardiola se span weet waaroor dit gaan om titels te wen. Die Reds het die liga se voorste doelskieters in Mo Salah (20 doele) en Diogo Jota (14) en met spelers soos Fabinho, Naby Keïta en Thiago Alcântara, wat in die middelveld die toutjies kan trek, is dit ’n span wat gekeer wil word. Maar City hoef egter vir niemand terug te staan nie. Wanneer Kevin de Bruyne, Bernando Silva of Raheem Sterling aan die gang kom, wil hulle gekeer wees. In die ander Manchester/Merseyside-stryd wat môre plaasvind, is Frank Lampard (manager) se Everton-span met die rug teen die muur teen Manchester United. Vir albei dié spanne is daar ook baie op die spel op Goodison Park, met Everton wat hard veg om uit die relegasie­sone te bly en United wat probeer om vir volgende seisoen se Champions League te kwalifiseer.