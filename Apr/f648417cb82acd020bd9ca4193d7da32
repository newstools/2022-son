PROGRESS is terug op die wenpad in die Suidwestelike Distrikte se Superliga. Daar was Saterdag groot smiles toe Progress die speelveld op die Gaaitjie-sportterrein met ’n sege van 29-10 oor Blanco verlaat het. Darryl Coeries (afrigter) en sy span was onder druk nadat hulle ’n week gelede teen Crusaders lelik kleigetrap het. Terwyl die oorwinning glad nie perfek was nie, gee dit Progress se jongelinge kans om hulle selfvertroue te herwin vir die lang seisoen. Spelers soos Lorenzo Williams, wat teen Crusaders onder die plaasvervangers was, het op senter begin en ’n goeie wedstryd beleef. Die vyf drieë deur Williams, Henrico Scott, Monwabisi Mkhakwi, Francois Boonzaaier en Matthew Stevens, is ook net die regte doepa wat hulle benodig om hulle brand van hardlooprugby ten toon te stel. Marshall Andrews en Scott het elk ’n doelskop oorgeklits. Die groentrein van Pacaltsdorp, Evergreens, met Micro Geduldt (afrigter) aan die stuur, stoom steeds voort en spog nou met hul derde agtereenvolgende oorwinning. Evergreens het op hul tuisveld Barbarians met 29-18 geklop en beklee nou ook die top-posisie. Dit was die Baabaas se derde nederlaag in ’n ry. Maar dit is Groot-Brak wat sonder groot fanfare ook sy derde sege behaal het. Dié keer het hy met die tuisspan van Heidelberg met 20-13 klaargespeel. Uitslae: