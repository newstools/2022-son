TWEE arrestasies is Dinsdagoggend in Maitland gemaak nadat daar op tonne gesteelde kabels beslag gelê is. In ’n gesamentlike operasie tussen wetstoepassers om na kabeldiefstal te kyk is die lekker vangs gemaak. Kabeldiefstal, wat so erg soos ’n pandemie is en die ekonomie in sy totaliteit lamlê, is ’n lelike bloedneus toegedien. Die wetstoepassers het toegeslaan op die scrap metaalhandelaars in Maitland waar twee arrestasies gemaak is vir die misdadige handeldryf in tweedehandse goedere en gesteelde goed. ’n Groot vrag vol gesteelde kabels is op beslag gelê. Die arrestasie was op ’n 38-jarige bestuurder by ’n scrapyard. Sy is aangehou op die genoemde oortreding van die wet. Brig. Novela Potwelwa, ’n polisiewoordvoerder, sê ’n volgende arrestasie is uitgevoer op ’n 26-jarige man by ’n ander scrapyard. Hy word verdink van die besit van gesteelde goed en metaal. ’n Geskrewe waarskuwing is aan ’n derde scrap metaal dealer gerig wat nie boek gehou het van metaal wat ontvang word nie. Die kabels waarop beslag gelê is weeg in totaal 2,4 ton en is as Prasa se eiendom geïdentifiseer. Drie weke gelede is tien ander mense gearresteer in ’n soortgelyke operasie in Maitland.