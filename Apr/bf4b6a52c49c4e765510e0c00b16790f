MALMESBURY. — Nuwe intrekkers en begunstigdes wat gister die eerste keer Hop-huise gekry het, se blydskap is gemeng met kwale. Hulle weet nie of hulle erf aan hulle of die diere behoort nie. Op dieselfde grond waar die sowat 30 pensioenarisse gister ingetrek het, boer sowat 100 kleinboere met varke, perde, hoenders, beeste en selfs bokke. Die gemeenskap tesame met die Swartland Opkomende Boere Forum is moerig omdat die Swartland-munisipaliteit nog nie ’n plan met die vee gemaak het nie. Monica Hendricks, die hoof- uitvoerende beampte van die Malmesbury Opkomende Boere, se gevoel is dit is nie reg dat mense tussen diere woon nie. Hendricks vaar uit: “Hoe kan hulle toelaat dat mense tussen varke kom bly? “Wat vir my so seer is, is dat dit oumense is. Hoekom moet hulle vandag bo op die varke intrek? “Ons het laas maand ’n vergadering met die Swartland-munisipaliteit gehad en toe vra een van my kollegas die burgemeester of hy tevrede sal wees om tussen varke te bly. Hy’t toe gesê hy sal nooit tussen varke bly nie. “Maar hoekom laat hulle dan toe dat oumense en gestremde mense tussen varke kom bly? “Dit is ’n gesondheidsrisiko, want in 2013 het hulle ons evict oor die gemeenskap gekla het dit stink en hulle kinders raak siek, maar kyk wat doen hulle vandag met ons mense. “Hulle kry vandag hulle sleutels en ons het nie ’n probleem daarmee nie, maar ons voel dis ’n onreg wat hulle aan mense doen om hulle tussen die vlieë te sit.” Marie (71) en haar man, Jeffrey Booysen (73), is van die begunstigdes wat gister hulle sleutels vir hulle huis ontvang het. Waglys Volgens die egpaar het hulle 47 jaar in die huurwoonstelle van die munisipaliteit gewoon en hulle was 13 jaar lank op die waglys. Marie sê hulle is baie dankbaar vir hulle eie nessie ná soveel jare, maar is glad nie gelukkig oor hulle nou in ’n dieretuin woon nie. Sy sê: “Man, ons kon nie anders nie. Ek en my man bly al daai klomp jare in die woonstelle en ons het elke dag omtrent 15 trappe geklim. “As ons wasgoed was en as ons kerk toe gaan.” Oom Frikkie Galant, ’n kankerlyer, is ook een van die begunstigdes wat gister in sy eie huis ingetrek het. Bekommernis Frikkie kan nie meer so lekker loop nie en moet versorg word. Daarom sal sy seun, Frederick Galant, en sy vrou by hom intrek, Frederick het aan Son gesê hulle is die Here ewig dankbaar vir die huis, maar sy bekommernis is sy pa se gesondheid. Hy sê: “Jou gesondheid is iets wat jy in ag moet neem. As jy dit minag, sal dit jou in ’n plek laat beland waar jy nie wil wees nie. “Al wat ek vra, is dat gesondheid en veiligheid in die area geskep word.” Joggie Scholtz, munisipale bestuurder vir die Swartland-munisipaliteit, sê hulle is bewus van die ongelukkigheid van ’n “handjievol” inwoners oor die kleinskaalse boere in die area. Volgens Scholtz het die nasionale departement van landelike ontwikkeling en grondhervorming die kleinboere in 2013 verwaarloos. Hy sê daar word nou nog op hulle gewag om ’n alternatiewe oplossing vir die kleinboere te vind. Scholtz verduidelik: “Die munisipaliteit is tans in die proses om met die kleinboere te onderhandel wat op die grond bly, sowel as met die provinsiale departement van landbou, om ’n geskikte alternatiewe stuk grond vir die boere te kry.”