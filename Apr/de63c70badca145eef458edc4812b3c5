AS DAAR gekyk word na die uitslae van verlede week se Boland Groot Uitdaagbeker-kompetisie,wag daar net opskuddings en genadelose aksie. Dit is veral in die Breë Langeberg waar dinge môre behoorlik gaan ruk. Kyk nou net na Protea se sege (24-21) oor Hamiltons — dít nogal op Hammies se tuiste. En nou wag Protea op Robertson Town in De Doorns, wat verlede week teen Montagu (28-31) vasgeval het. Die verwagting is dat Robertson met sy ervare spelers — soos hulle in die Top-8-toernooi in Saldanha gewys het — sal terugslaan. Daar gaan nietemin sommer klipharde aksie opgedis word. Villagers Worcester vat die R62 na Montagu, waar hulle in die King Edward Stadion die tuisspan die stryd sal aansê. Hier kan die span van Johan de Koker (afrigter) se Villagers Worcester verwag dat die tuisspan hulle geen beweegruimte gaan gun nie. Roses United maak ook sy buiging nadat hy verlede week nog met die Top-8-titel gespog het. Daar is nou ’n geloof dat die Dorings van Wellington vanjaar die Wit-Sentraal-titel kan wen op pad na die uitspeelwedstryde. Hulle kom môre teen Tulbagh te staan. In die Overberg is die aandag op die derby tussen Safcol en Grabouw. Safcol het intussen sy span aansienlik versterk met Andrin Mepomie (14) en Wheedon Jooste (10) wat vanjaar sterk daarop aanspraak maak om die uitspeelwedstryde te haal. BREË LANGEBERG Montagu Klub t Worcester Villagers; Protea t Robertson Town; Rangers Robertson t Ashton United; Swellendam t Montagu Villagers; Touwpark t Young Hamiltons. NOORDWESTE Citrusdal t Delicious; Eagles t Young Spurs; Elandsbaai t Majestics; Excelsior t Invincibles. OVERBERG Atlantics t Caledon; Botrivier t Black Leaves; Genadendal t Rangers Bredasdorp; Grabouw t Safcol; Kleinmond t Hawston. SWARTLAND Good Hopes t Wesbank; Koringberg t Abbotsdale; Never Despair t Moorreesburg; Porterville t Darling; Saron t Villagers Wittewater. WIT-SENTRAAL Ceres t Hillcrest; Delicious t Wolseley; Evergreens Paarl t Hamlet; Newtons t Bella Vista; Tulbagh t Roses United. WESKUS Hopefield t Saldanha; Paternoster t Mamre; Piketberg t Young Hearts; St. Helena t Langebaan; Velddrif t Vredenburg.