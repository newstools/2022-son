MET Roscoe Pekeur wat Montagu nou oornag op die boks-map gesit het, wil Worcester en Grabouw nou óók ’n eie toernooi aanbied. Dis die jongste verwikkeling nadat Montagu se toernooi met agt gevegte vir 30 April gefinaliseer is. Pekeur sê Worcester en Grabouw het ook nou na hom uitgereik om toernooie daar aan te bied wanneer Montagu s’n afgehandel is. “Ja, dit lyk of Montagu se boks-koors erg aansteeklik is,” sê hy. Pekeur is dus onbewustelik ’n promotor in wording. “Ek wil ’n groot sukses van Montagu se toernooi maak en dan help om boks in die Boland te help groei. “Ek beoog ook om rugbyspelers wie se loopbane verby is te oorreed om te begin boks. “Wie weet, dalk kry die Boland nog sy eie Sonny Bill Williams wat die seepgladde oorgang van rugby na die kryt gemaak het,” sê Pekeur. “Daarom wil ek geleenthede skep vir sulke spelers wat ’n loopbaan in boks sal oorweeg.” Maar voordat die klok vir die eerste ronde op Montagu kan lui, sit Pekeur met ’n groot kopseer. Hy is dringend op soek na vervoer van die kryt van die Kaap na Montagu. “Die WP vra R2 500 vir die huur van die kryt, maar gelukkig het Rawson Eiendomme dit reeds betaal. Die kryt moet in Montagu kom en dan weer terug geneem word. “Die kryt moet ook reeds teen Vrydag 29 April opgeslaan wees. “Dit sal wonderlik wees as iemand ons daarmee kan help. “Sonder ’n kryt kan ons nie ’n toernooi hê nie,” sê hy. Enigeen wat met die vervoer van die kryt kan help kan Pekeur by 067 744 8669 bel.