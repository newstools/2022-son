DOJA Cat se derra is net so ’n dead beat pa soos die pa van die voormalige Mej. Suid-Afrika Liesl Laurie-Mthombeni, deesdae ’n radio-omroeper. Mzansi het mos gal gebraak toe Doja Cat se Suid-Afrikaanse pa, Dumisani Dlamini, haar gelukgewens het met haar Grammy-oorwinning by die 64ste Grammy-toekennings. Doja en SZA het ’n Grammy gewen vir hul samewerking op die hit “Kiss Me More”. Mense was moerig oor Doja Cat geen geheim daarvan gemaak het dat sy en haar pa geen verhouding het nie. Liesl het ook by aanhangers aangesluit om Dlamini te kritiseer oor hy nou ewe skielik ’n brag wil vang oor sy dogter se prestasies, nadat hy glo nie ’n veer vir haar omgegee het nie. Liesl het op ’n post gereageer en geskryf: “Dit laat my dink aan my pa toe ek Mej. SA gewen het! Wat ’n Gemors! Sjoe!” Soos Doja het Liesl ook nooit ’n verhouding met haar pa gehad nie. Liesl is deur haar ouma grootgemaak omdat haar ma met dwelmmisbruik gesukkel het. Liesl het aan Daily Sun gesê: “Ek het soms skaam gevoel oor my ma se dwelm-gewoontes, maar sy het dit oorkom en ek is trots op haar.” Dlamini het in ’n onderhoud met Mo Flava op Metro FM ontken dat hy nie in sy dogter se lewe was nie, en hy het gesê: “Ek het ook na my dogter gesoek. Jy moenie hierdie Amerikaners vergeet nie. “Amerikaners sal altyd iets wil hê om te stirr, sodat sy in die media bly en oor die wêreld heen bespreek word,” het hy gesê. “Ek is na aan my kinders, hulle almal. Ek is lief vir hulle en hulle is lief vir my,” het hy afgesluit. Maar Doja het sy stellings weerspreek toe sy in ’n onderhoud op Radio One DC oor haar pa gepraat het: “Ek het hom nog nooit ontmoet nie, en hy is op Instagram. “En hy lewer soms kommentaar op my foto’s, miskien nie meer nie, maar hy het ’n paar maande gelede. “Hy is ’n ongelooflike danser en puik akteur, maar, ja, ek ken hom nie baie goed nie.”