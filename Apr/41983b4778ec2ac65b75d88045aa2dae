DIE polisie in Vrystaat is op soek na vier mans wat na bewering ’n lugmagkorporaal by ’n kroeg in Bloemfontein beroof en doodgesteek het. Lt. kol. Thabo Covane, ’n polisiewoordvoerder, sê die 32-jarige man is omstreeks 03:00 in die parkeerarea naby die kroeg in Westdene aangeval. Met die polisie se aankoms op die toneel het die lede ’n man gevind wat op sy rug gelê het. “Volgens getuies is hulle deur vier onbekende mans met messe aangeval. Die slagoffer is in die rug gesteek en van ’n selfoon en motorsleutels beroof,” het Covane gesê. Hy is op die toneel dood verklaar. Covane sê die man was verbonde aan die 16 Eskader by Bloemspruit-basis. Sake van moord en roof is geopen. – News24