DANKSY die blootstelling wat die Saldanha Super-8-Paastoernooi aan die Weskus-streek gegee het, kan 200 leerders van die Laerskool Diazville nou met blink, nuwe skoolskoene pronk. Elgin Fortuin, waarnemende adjunk-hoof van Diazville in Saldanha, sê hy was verbaas toe hy ’n oproep ontvang het om op die openingsdag van die toernooi ’n paar leerders saam te bring om ontvangs van ’n skenking te neem. Aangekondig Min het Fortuin geweet wie die skenking sou maak, of wat dit sou wees. Tot sy verbasing het die liefdadigheidsorganisasie Kasi Angels Foundation sowat 50 pare skoolskoene aan hulle oorhandig. Daar is ten tyde van die skenking aangekondig dat nog 150 pare skoene op pad na dié Weskus-dorp se laerskool is. Die Kasi Angels Founda­tion beywer hom daarvoor om skoolskoene aan leerders te verskaf. Hulle goedhartigheid is ook nie net tot Suid-Afrikaanse skole se minder bevoorregte kinders beperk nie, met dié goedhartige samaritane wat ook in Afrika-lande met hierdie projek doenig is en volhard. Gerald Nomlala, stigter en CEO van die Kasi Angels Foundation, sê sy stigting doen vooraf navorsing oor waar daar ’n behoefte is. Nomlala sê: “Ons maak ook geen aankondigings of beloftes vooruit nie. Jy skep verwagtinge. Ons daag by ’n skool op en maak die donasie en kyk waar ons later weer betrokke kan raak.” Waardeer Fortuin het met die ontvangs van die donasie gesê: “Ons skool is in ’n baie arm woonbuurt geleë en is ’n no-fees-skool. Dis fenomenaal wat die organisasie en die toernooi se organiseerders doen. Dit is wonderlik. Ons waardeer dit baie.”