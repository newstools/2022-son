MEER as 30 leerders is uit die Leondale Sekondêr geskors omdat hulle vroeër die week dagga op die skoolterrein gerook het. Hul skorsing volg op ’n vergadering met LUR Panyaza Lesufi wat Vrydag die skool in Ekurhuleni, Germiston, besoek het. Die Gautengse departement het bevestig die voorval het Woensdag plaasgevind. Steve Mabona, Gautengse onderwyswoordvoerder, sê 36 leerders is geskors. Hy voeg by hulle sal volgende week dissiplinêre stappe in die gesig staar. “Ná afloop van die vergadering met die skool en die SBL LUR is daar aangekondig ongeveer 36 leerders is geïdentifiseer en reeds geskors. Hul dissiplinêre proses sal op Maandag die 25 April gefasiliteer word. “Hierdie voorval het na bewering op Woensdag 20 April 2022 op die skool se gronde plaasgevind.” ’n Video, wat wyd gedeel is, het vandeesweek viral gegaan en wys hoe die leerders van die skool in uniform dagga rook. 