OUDTSHOORN. — ’n Voormalige hoofbestuurder van Kango Wyne en die Kango Koöperasie, Johan Brits (55), wat al in 2015 skuldig bevind is op 23 klagte van bedrog en twee van die oortreding van die Wet op Drankprodukte, is Maandag in die streekhof nege jaar en nege maande gevangenisstraf opgelê. Twee van die agt jaar vir bedrog is opgeskort, terwyl ’n verdere jaar en nege maande gelyktydig met die onopgeskorte vonnis vir bedrog uitgedien moet word vir effektiewe tronkstraf van ses jaar. Brits het ’n vreemde produk, bekend as “Ale”, met wyn gemeng en onder die ou etikette bemark. Hy het ook seëls wat drie keer deur ’n beampte van die Departement van Landbou aan wyntenks aangebring is, gebreek. Weiering Sy hersieningsaansoeke in die hooggeregshof sowel as in die appèlhof om teen die weiering van ontslag te mag appelleer, is van die hand gewys. Streeklanddros Neels Nortjé het met vonnisoplegging gesê Brits is nie aan ’n eenmalige misdaad skuldig bevind is nie. “Die misdade is oor ’n tydperk van etlike maande in 2009 gepleeg en daar was genoeg om tot besinning te kom. “Hy het ook sy eie drankwinkel bedryf sonder die wete van die direksie van Kango Wyne — wat tot sy afdanking gelei het. Borgtog van R20 000 is aan Brits toegestaan hangende die uitslag van die aansoek.