DIE cops in die Baai het 'n 40-jarige man gearresteer wat met skedule-5 medikasie betrap is. Twee bokse met 2000 Stilpane-pille en 30 bottels Purata-pille is in die man se rooi BMW gevind. Sy kar is Woensdag om 10:20 deursoek deur cops wat in Gradwellstraat in Parsons Hill gepatrolleer het. Kol. Priscilla Naidu, 'n polisiewoordvoerder, sê polisielede het 'n stilstaande wit VW Citi Golf met twee manlike insittendes binne die voertuig gesien. Hulle het die voertuig dopgehou en later 'n rooi BMW gesien wat die Golf genader het. Die cops het gereageer en die BMW afgetrek. Naidu sê verdere ondersoek het bevind die bestuurder het die pille by 'n verskaffer op sy werkgewer, 'n dokter, se naam gekoop. Die dokter was nie bewus van die transaksie nie. Die geraamde straatwaarde van die pille is R35 000.