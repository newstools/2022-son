NOG ’n mynramp het Saterdagaand die lewe van delwers geëis. Dit het by die Nuttaboy-myn in die Noord-Kaap plaasgevind toe drie onwettige delwers gesterf het. Die Nuttaboy-myn is ’n ou, uitgewerkte myn tussen Kleinzee en Komaggas. Volgens Joshua Mudzipuri, ’n familielid, was die oorledenes Zimbabwiërs, wat op die toneel uitgeken is. Die tonnel het vermoedelik voor 20:00 Saterdag ingeval. Eers voor middernag kon die owerhede hier ’n verklaring uitreik. Ander delwers het egter daarin geslaag om die delwers los te grawe en te bevry. Die drie is later deur die plaaslike forensiese span dood verklaar, volgens Josh­ua. Nog twee vasgekeerde delwers is net beseer en het die dood vrygespring. Volgens Joshua was die oorledenes die twee broers James Mudzipuri en Oria Mudzipuri, en Andrew Machona, almal van 24 tot 28 jaar oud. Die polisie op Kleinzee het die voorval bevestig, maar kon geen nader besonderhede verskaf nie. Intussen het kaptein Paulus Swartbooi van die Namas vertel dat armoede en grootskaalse werkloosheid sulke tragedies veroorsaak. “Die gemeenskappe soebat al lank vir mynpermitte. Die regering moet dus hierdie prosesse bespoedig en reguleer sodat delwers nie onnodig aan die dood hoef afgestaan te word nie.” Dr. Izak Fritz, die provinsiale voorsitter van die DA in die Noord-Kaap en kies-afdelingshoof vir Namakwaland, sê die DA het al verskeie skrywes aan die Noord-Kaap se premier, LUR’re, asook nasionale ministers, insluitend Gwede Mantashe (minister van minerale bronne en energiesake), gestuur om wet­tige permitte aan delwers toe te staan. Volgens hom praat die DA nie onwettige delwery goed nie, maar versoek die ministerie om daadwerklik aandag te gee aan die versoek om permitte. Fritz glo onwettige delwery vind plaas weens swaarkry, werkloosheid en die baie leë beloftes. “Ons gaan steeds aanhou om skrywes te stuur aan die betrokke ministers sodat hulle die permitte uitreik aan die delwers van Namakwaland sodat hulle ’n wettige bestaan kan maak.” In 2021 het verskeie tonnels by Nuttaboy-myn toegeval. Delwers het toe beweer dat verskeie Zimbabwiërs daar gesterf het. Tot op hede is net een liggaam gevind en uitgehaal.