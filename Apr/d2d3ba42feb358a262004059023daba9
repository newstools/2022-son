’N DIGTER met ’n BCom-graad agter sy naam. Dit is kortliks hoe Grant Jefthas van Stellenbosch beskryf kan word. Jefthas, gebore in Franschhoek in 1986, het onlangs sy debuutdigbundel, AfvlerkMens, die lig laat sien. Die bundel word deur Minimal Press uitgegee en bestaan uit nege en vyftig gedigte, geskryf in beide standaard Afrikaans en Afrikaaps. Die sentrale tema is lewens-stryde en oorlewing. In sy gedigte besin Jefthas op ’n kreatiewe manier oor sy herkoms en bring hy hulde aan diegene wat hom gemaak het wie hy vandag is. Hy is ’n groot aanhanger van die bekroonde digter Ronelda Kamfer en dankbaar dat sy altyd bereid is om advies te gee en as mentor op te tree. Deesdae word hy ook geïnspireer deur nuwe digters soos Lynthia Julius en Ryan Pedro. Hy vertel trots dat hy op dertien sy eerste gedig geskryf het. “Dit was die aand toe ek aangewys is as algehele beste akademiese presteerder by die skool se jaarlikse prysuitdeling. Ek was in die wolke en wou myself kreatief uitdruk.” Liefde Sy liefde vir die digkuns het reeds in Graad 6 aan Groendal Primêre Skool in Franschhoek begin. Hier sonder hy vir Henry Jacobs uit as die taalonderwyser wat die saadjie geplant het, met sy uitdagings aan leerders om prosa, en veral gedigte, aan die klas voor te lees. “Ek het baie van my gedigte as student geskryf as deel van toneelstukke vir my dramagroep, Divaco. Ek werk dus al byna vyftien jaar aan die boek.” Sy advies aan opkomende digters is om baie te lees en die kuns van kreatiewe skryfwerk te bestudeer. Ook ag hy dit raadsaam om kanse te vat en vir kompetisies in te skryf. Dis ’n resep wat hy gevolg het en dit het gewerk. Van sy gedigte is al in bloemlesings opgeneem. Hy wou egter nie verklap oor of hy besig is om aan ’n volgende bundel te werk nie.