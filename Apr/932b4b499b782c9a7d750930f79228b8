MEER as 300 strukture het Saterdag in die Joe Slovo-informele nedersetting in Langa afgebrand wat sowat 1200 mense dakloos gelaat het. Die Stad se brand- en reddigsdienste het Saterdag om 17:55 op die brand gereageer. Altesaam 10 brandweerwaens en 7 watertenks is ingespan met 70 personeellede wat gehelp het om die brand kort voor middernag te blus. Wetstoepassers, die polisie en metro cops moes ook 'n ogie hou op 'n groep onordelike mense en moes brandbestryders beskerm. Die oorsaak van die brand is nog onbekend en niemand is beseer of dood nie. Luidens 'n verklaring van die Stad Kaapstad was daar Saterdag drie brande in die Langa-omgewing. In die eerste brand, wat om 06:45 ontstaan het, is 8 strukture verwoes en het een persoon aan brandwonde gesterf. In die tweede brand by Zone 27 om ongeveer 11:12 is 15 informele strukture geraak en geen beserings is aangemeld nie. 