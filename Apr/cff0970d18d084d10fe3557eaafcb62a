HOEWEL daar ’n reg op privaatheid is, moet openbare verteenwoordigers teen ’n hoë-standaard gemeet word. Mikhail Manuel, ’n wyksraadlid vir die Newlands-omgewing en voorsitter van die vervoerkomitee van die Stad Kaapstad, sê dit is waarom hy in sy skuld val en volle verantwoordelikheid vir sy gedrag aanvaar. Son het dié eerstetermyn-raadslid genader om kommentaar op ’n video waarin hy duidelik dronk en rigtingloos is. Manuel sê: “Dit is ek in die video, van ’n voorval sowat ’n maand en ’n half gelede by ’n garage in die Claremont-omgewing.” Hy noem dit was op ’n aand uit saam met vriende en ’n paar kollegas. “My gedrag is baie unfortunate en ek vra onvoorwaardelik om verskoning daarvoor. “Ek het kort ná die voorval die kantoor van die speaker, asook die party se streeksleierskap ingelig en om verskoning gevra vir my gedrag wat verkeerd was.” Manual verduidelik: “Ek het ook kontak gemaak en verskoning gevra aan die Newlands-belastingbetalersvereniging en aan die voorsitter van die Claremont Watch, een van die buurtwaggroepe.” Volgens die raadslid weet hy wie die video daardie betrokke aand gemaak het. “Hulle is deel van ’n buurtwaggroep, wat die area patrolleer het. Ek het ook met hulle kontak gemaak en jammer gesê vir my gedrag. “Hulle het ook vir my om verskoning gevra vir die maak van die video.” Hy vertel verder: “Almal met wie ek in kontak was en aan wie ek om verskoning gevra het was baie understanding. Van hulle het selfs gesê hulle waardeer die oproep maar dit was onnodig, omdat ek ook ’n reg op privaatheid het.” Die jong raadslid noem dat hy wel geleer het uit die voorval. “Ek hou myself nou baie meer verantwoordbaar en tot ’n hoër standaard.” Manuel voeg by toe hy sowat ’n maand gelede met die Speaker van die Stad Kaapstad, Felicity Purchase, oor die saak vergader het, was daar geen formele klagtes nie. “Ek het verantwoordelikheid aanvaar vir my gedrag, om verskoning gevra en ons het dit toe agter ons gesit om nou te fokus op dienslewering.” 