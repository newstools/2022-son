DIE Franschhoek-rugbyklub het ’n appeltjie met die Bellville-rugbyklub te skil. Dit is wanneer dié twee spanne Saterdag in ’n Superliga B-kragmeting van die Westelike Provinsie mekaar in Franschhoek pak. Volgens Julian “Doc” Williams, hoofafrigter van Franschhoek, het die uitslag van die laaste game tussen dié twee spanne – sowat twee jaar gelede – nie volgens plan verloop nie, maar hulle hoop om dié keer sake reg te stel. Bellville het laas week hul veldtog in die Superliga B-kompetisie met ’n naelskraapse oorwinning van 26-22 in die Rosina Paarwater-stadion in Bellville-Suid afgeskop, terwyl Franschhoek ’n loslootjie gehad het. Al gaan Franschhoek Saterdag in sy eerste amptelike game van die seisoen na twee jaar speel, het Williams laat blyk sy span het darem ses vriendskaplike wedstryd agter die blad. “Ja, ná die lang onderbreking weens die pandemie het die ouens maar gesukkel om fiks te word. “Ons het in friendlies teen Villiersdorp, Evergreens, All Saints, Young Peoples en teen Laer-Paarl sowel as teen Paarl gespeel. “In dié warm-up-games het ons al die outjies en verskillende kombinasies op die proef gestel.” Williams sê daar is ’n klein groepie spelers wat nie ná Covid-19 teruggekeer het nie, maar hulle kon darem die meerderheid van hul spelers behou. “Daar is net sowat drie spelers wat aangeskuif het. “Die ander kom almal van ons eie gemeenskappe. Die gogga moet nou nog byt onder van die ouer spelers. “Ons is al vir ’n geruime tyd in die Superliga-kompetisie. “Ons visie vir die jaar is om in die top-6 te eindig sodat ons die uitspeelrondes kan haal en ons gaan net elke wedstryd op sy meriete benader. “Ons beoog om met ’n gebalanseerde benadering ’n bron van hoop vir die jong manne te bied om met goeie spel vorendag te kom, en as die situasie ons toelaat, wil ons ’n redelike vinnige wedstryd met aantreklike hardlooprugby speel. “Ons wil die soort rugby speel waarop die gemeenskap trots kan wees. Ons is regtig dankbaar vir al die support. Ek moet sê Franschhoek het altyd ’n amazing crowd,” sê hy.