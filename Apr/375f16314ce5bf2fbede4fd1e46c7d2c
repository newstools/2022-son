NÁ NET een geveg in die swaargewigafdeling bevind Suid-Afrika se Kevin Lerena hom reeds in groot geselskap. Die WBA het aangedui dat Lerena nou die 13de posisie op sy ranglys beklee. Dit volg nadat hy die groot en veel swaarder Romeen Bogdan Dinu twee naweke gelede by Emperors Palace met ’n uitklophou in die vierde ronde verslaan het. Dinu (35) was in ’n stadium derde op die WBA-ranglys met net drie nederlae teen top-teenstanders soos Jarrell Miller, Kubrat Pulev en Daniel Dubois. Voor Lerena se kragmeting is daar wyd bespiegel dat hy hard sou moes werk vir ’n puntesege oor 12 rondes. Hy het egter verras met die verspot maklike manier waarop hy Dinu geklop het. Dis ’n indrukwekkende lys boksers wat bo Lerena op die ranglys is. Hulle is van nommer een tot 12: Daniel Dubois, Michael Hunter, Robert Helenius, Hughie Fury, An­thony Joshua, Deontay Wilder, Agit Kabayel, Arslanbek Makhmudov, Zhan Kossobutskiy, Martin Bankole, Andy Ruiz Jr. en Joseph Parker.