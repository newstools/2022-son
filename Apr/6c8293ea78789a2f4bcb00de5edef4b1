LIVERPOOL sal op 14 Mei in die FA Cup final op Wembley teen Chelsea te staan kom. Dit is die tweede keer dié seisoen dat dié spanne in ‘n eindstryd kragte meet, nadat Liverpool vroeër dié seisoen die Carabao Cup final met penalties gewen het. Die Blues het Sondag met 2-0 teen Crystal Palace koning gekraai, terwyl die Reds reeds die vorige dag met Manchester City in die ander semi met 3-2 afgereken het. Ruben Loftus-Cheek en Mason Mount het met doele Thomas Tuchel (manager) en sy Chelsea-span se plek in die eindstryd bespreek. Chelsea het nie ‘n baie goeie rekord in dié gesogte eindstryd nie. Ofskoon die span van Stamford Bridge die vorige vyf jaar in vier FA Cup-eindstryde was, kon hy net een keer daarin slaag om die titel te wen. Dit was in die 2017/’18-seisoen. Liverpool was op sy beurt tien jaar gelede laas in dié eindstryd. Die Reds het egter met hul oorwinning oor Pep Guardiola se Cityzens gewys dat hulle gereedstaan om die seisoen die ‘’Quadruple” te wen. Jürgen Klopp se span het reeds in Carabao Cup ingepalm, is in die halfeindstryd van die Champions League en is ook in ‘n hewige stryd met Man City om die Premierliga-kroon gewikkel. Liverpool en Chelsea het dié seisoen ook twee keer in die liga kragte gemeet, sonder dat daar ‘n wenner was.