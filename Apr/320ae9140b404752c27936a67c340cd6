DIE bloedige gang-oorlog in Hanover Park het nog ’n gewese bende-dikding uitgehaal. Easha Manuel (23) het omstreeks 21:30 in ’n koeëlreën gesterf toe daar op sy kar losgebrand is. Die skietorgie het op die hoek van Jan Smuts-rylaan en Turfhall-weg plaasgevind. Manuel se girlfriend (23) en kind (1) was ten tyde van die voorval saam met hom in die kar. Beide is na verneem word ook gewond en moes inderhaas vir mediese behandeling na ’n hospitaal vervoer word. ’n Polisiewoordvoerder kol. André Traut sê die skieters het in ’n rooi Opel Corsa van die toneel gevlug en is steeds nie opgespoor nie. Volgens hom is die voorval bendeverwant. Son verneem van verskeie bronne Manuel het nie meer enige gangster-bande gehad nie. In ’n afsonderlike skietvoorval, wat ook Woensdagaand plaasgevind het, is ’n vermeende Dollar Kid in Surranweg, Hanover Park, ook doodgeskiet toe ’n onbekende man op hom losgebrand het. Die skieter het van die toneel gevlug en is ook steeds nie opgespoor nie. Yaseen Yohaar, ’n GPF-lid sê: “Die polisie wil nie erken die bendeskietery is buite beheer nie en ons kry nie genoeg samewerking van hulle af nie.”