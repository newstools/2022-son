DIE Strand is maar net een gebied van die Kaap wat kan spog met ’n magdom sportmense. In die Varsity Cup- en Shield-kompetisies het daar al verskeie lede van dié sportmal-gemeenskap uitgeblink. Maar, behalwe vir rugby, is daar nou ook ’n jong en opkomende atleet wat sy staal getoon het. Ethan Thomas (17), leerling aan Wynberg Boys High, ’n goeie atleet en ook ’n kranige rugbyspeler, is die Wes-Kaapse kampioen en het by die provinisale byeenkoms in die Dal Josafat-stadion in die Paarl twee goue medalje verower. Volgens Ethan is hy net soos die Springbok en Stormers se Damian Willemse, ’n trotse produk van die Metho Squirrels (rugbyspan van die Laerskool Methodiste). Sy groot liefde is egter atletiek en Ethan het sy provinsie by vanjaar se nasionale byeenkoms in Germiston verteenwoordig. Hy het aan die 100m deelgeneem, maar is toe gediskwalifiseer nadat hy te vinnig uit die wegspringblokke weggespring het. Hy het egter vir sy teleurstelling opgemaak deur as lid van die o.17-aflosspan (4x100m) ’n goue medalje vir die Westelike Provinsie te verower.