VIER mans is in hegtenis geneem vir ’n beweerde vigilante-aanval in die Vrystaat. Die mans word daarvan aangekla dat hulle ’n man wat van diefstal aangekla is aan ’n elektriese paal vasgemaak en met stokke en ’n graaf doodgeslaan het. Kapt. Stephen Thakeng, ’n polisiewoordvoerder, sê die slagoffer se ma het die voorval, wat in Thabong gebeur het, Sondag omstreeks 20:30 aangemeld. Die slagoffer, geïdentifiseer as die 27-jarige Bongani Phama, is daarvan aangekla dat hy gesteel het van een van sy beweerde aanvallers wat in dieselfde straat gewoon het, het Thakeng gesê. ’n Saak van moord is aanhangig gemaak nadat die polisie oor die voorval ingelig is. Drie mans, onderskeidelik 40 en 41 jaar oud, is kort ná die voorval in hegtenis geneem. ’n Vierde man, 'n 24-jarige, het homself Woensdag by die Thabong-polisiestasie oorgegee. Die vier mans sal van moord aangekla word en sal binnekort in die Welkom-landdroshof verskyn. – News24