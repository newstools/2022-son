DIE menseregte-aktivis Rhoda Kadalie (68) het gesterf na 'n stryd met longkanker. Haar dogter, Julia Pollak, het die nuus aan News24 bevestig. Kadalie is by haar huis, omring met geliefdes, in haar slaap dood. Sy is in 1953 in Kaapstad gebore, maar het die laaste sewe maande met Pollak in Los Angeles in Amerika gewoon. Kadalie was aktief in die stryd teen apartheid. Na demokrasie het sy in pres. Nelson Mandela se administrasie gedien as kommissaris van die Suid-Afrikaanse Menseregtekommissie. Sy was instrumenteel in die stigting van die Gender Equity Unit by die Universiteit van Wes-Kaapland in 1973. Dr. Mary Hames, Kadalie se opvolger by die eenheid, beskryf haar as fierce en vreesloos. Hames sÃª: "Wat sy vir vroue gedoen het, nie net by die universiteit nie, maar landswyd, is onmeetbaar. "Sy het die eenheid gestig op 'n tyd toe geslagskwessies nie as belangrik geag is nie." Die eenheid het toegesien dat beleide oor geslag en seksuele teistering by die universiteit ontwikkel word, sowel as gelyke vergoeding. Sy het ook geveg dat vroue tot professorskap bevorder word en vir vroulike verteenwoordiging in leierskapsliggame. - News24