EEN swaeltjie maak nie ’n somer nie, maar ’n sege vir die rugbyspan Pniël Villagers skep bakke vol hoop vir sy 2022-veldtog. Al het dit maar hak-en-tak gegaan, het die Villagers Saterdag op die Klapmuts-sportterrein die tuisspan, Blue Stars United, net-net met 16-14 uitoorlê. Die Superliga C-wedstryd van die Westelike Provinsie het heen-en-weer-aksie opgelewer met albei spanne wat gesukkel het om ritme te kry. Talle hanteerfoute aan albei kante het sake ook vererger. Dit is nog vroeg in die seisoen, maar vir Pniël is die oorwinning betekenisvol omdat dit hoop skep vir die lang pad om aan die einde van die seisoen boaan die punteleer te kan eindig. Boonop vier die klub sy 120ste bestaansjaar. Adrian Cupido, hoofafrigter, sê die wen is baie betekenisvol omdat dit in baie opsigte die angstigheid en druk verminder. “Daar moet onthou word, ons is besig om ’n span vir die toekoms te bou en daar sal nie kitssukses wees nie. “Dit gaan baie moeilik word, maar die wen is ’n baie insiggewende stap in ons strewe om die span te bou. “Dit is ’n baie jong span en ons begin van onder af opbou. Ons het ’n doelwit gestel en dit is om vanjaar te begin herbou om die klub tot sy regmatige plek te neem as een van die top-spanne in die Kaap,” het Cupido sê. Met 12 minute speeltyd oor en die besoekers wat met 16-7 voorgeloop het, storm die tuisspan af op ’n skoonmaakskop van binne Pniël se kwartgebied af. Die linkervleuel, Lukhanyo Matwa, het toe in die hoek gaan afrond. Die heelagter, Wilber Hendricks, was met die tweede doelskop in die kol om die tuisspan binne trefafstand (14-16) te hou.