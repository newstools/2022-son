DIE eerste prys was nou nie in Maandag se Varsity Cup-eindstryd vir hom beskore nie, maar Maties se Nevaldo Fleurs kan met reg trots voel op sy vertonings vir dié universiteit. Fleurs is as Back That Rocks (beste agterspeler) in vanjaar se Varsity Cup aangewys. ’n Toekenning wat dié boorling van Cradock beslis verdien ná ’n rits bestendige vertonings vir die Universiteit van Stellenbosch vanjaar. Ongelukkig kon hy nie veel daaraan doen dat Tuks Maandag in die Danie Craven-stadion die Maties se harte gebreek het nie. Een ding is egter seker – Fleurs en ’n gros van sy spanmaats kan hieruit leer om volgende jaar die eerste span met ses Varsity Cup-titels te word. Bewonder Maties en Tuks deel nou dié rekord met vyf titels elk. In ’n openhartige gesprek met Son het Fleurs onlangs sy liefde vir rugby verduidelik. Hy sê: “Ek speel heelagter en losskakel en as losskakel bewonder ek Daniel Carter, Finn Russell, Quade Cooper en Richie Mo’unga se spel. “Hulle het almal iets spesiaals, wat verskil van die konvensionele definisie van wat ’n losskakel se werk nou eintlik is, maar hulle behou die core daarvan. Die feit dat ek nou Varsity Cup speel, gee my die kans om te wys waartoe ek in staat is en ek hoop om ’n kontrak by ’n unie los te speel. “Ek wil nie net rugby speel nie, maar ook progress in die sport. In die Varsity Cup speel jy teen die beste studente en ek strewe daarna om ’n beter speler en spanmaat te wees.” Ritme Fleurs study tans BCom Investment Management en sy raad aan jong opkomende spelers is dat jy nie net kan vra en verwag iets moet gebeur of in jou skoot val nie. “Geleenthede dans met diegene wat reeds op die dansvloer is. So, vra God om jou jou ritme te gee en dans daarvolgens,” sê hy.