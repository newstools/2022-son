’N ELFJARIGE meisie het nie gister die geleentheid gehad om soos haar vriende terug te keer skool toe nie. Relebogile Segame, ’n gr. 4-leerder aan die Isago Primêre Skool in die Noord-Kaap, se lewe is tragies kortgeknip. Segame is verlede Woensdag ontvoer en die Donderdagaand is haar lyk agter ’n gebou gekry. Son verneem dit is die derde vroue-lyk wat al agter hierdie spesifieke gebou gevind is. Jennifer le Roux, Segame se ouma, het aan Son gesê sy het Woensdag oudergewoonte by haar maatjie gaan speel. Die maatjie bly slegs drie huise van haar af, maar tog het sy nooit weer teruggekeer nie, vertel Le Roux. Sy vertel verder: “Hulle was drie wat saam geloop het op daardie dag. Dit was sy, haar maatjie en die verdagte. “Hy was ’n groot man wat bekend was aan hulle en toe hy hulle roep, het hulle gegaan. Hulle is mos maar kinders. “Ek verstaan hulle het heeldag met die verdagte op en af geloop en toe dit middag raak, het die maatjie honger geraak. Sy is huis toe om te gaan eet, maar Relebogile het steeds saam met hom geloop oor hy hulle geld belowe het. “Toe dit laat raak en sy nie huis toe kom nie, het haar ouers die polisie gebel wat eers die volgende oggend 04:00 by hulle huis opgedaag het.” Volgens Le Roux het die verdagte verkeerde leidrade aan die polisie gegee oor waar jonge Relebogile dalk kon wees. Hy was saam met die polisie uit op ’n soektog en het hulle mislei, sê sy. Le Roux vertel verder: “Die polisie het toe die maatjie van Relebogile gevra waar en saam met wie hulle was. Nadat sy ’n verklaring gegee het, het die polisie die verdagte ook ondervra en hom gearresteer.” Volgens Le Roux het die gemeenskap Donderdag laatmiddag vir hulle kom sê dat daar ’n lyk gevind is. Toe hulle by die plek kom, was dit haar geliefde kleinkind. Tremaine Seekoei, ’n aktivis teen geslagsgebaseerde geweld (GBV) in die Noord-Kaap, het aan Son gesê niemand verdien om so te sterf nie en die regering sal meer moet doen. Seekoei sê die regering het dan toegang tot hulpbronne wat gemeenskappe kan beveilig. Sy vaar uit: “Hoekom word bosse nie kort gehou nie? “Hoekom kry ons nie meer straatbeligting nie? “Hoekom kry ons nie meer polisie wat ons areas patrolleer nie? “Hierdie goed sal wel nie keer dat misdaad gebeur nie, maar dit sal wel dinge moeiliker maak vir die misdadiger om kriminele aktiwiteite te pleeg.”