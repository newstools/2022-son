DIE eienaar van 'n Vrystaatse kollege is deur die Valke gearresteer omdat hy na bewering vals sertifikate aan die finansiële hoof van een van die provinsie se munisipaliteite uitgereik het. Kapt. Christopher Singo, 'n polisiewoordvoerder, sê die 57-jarige eienaar van Africa Corporate Training Institute is Donderdag in hegtenis geneem. Dit het gekom nadat hy glo vals sertifikaat uitgereik het aan Xolani Malindi (34), wat in Desember verlede jaar gearresteer is omdat hy na bewering 'n vals sertifikaat ingedien het in sy aansoek om 'n hoër pos by die Nketoana-munisipaliteit. Singo sê daar is tydens die kortlysproses is daar ontdek dat die kwalifikasie wat hy saam met sy aansoek ingedien het, vals is. “Die saak is toe by die Valke se ernstige korrupsie se ondersoekspan in Bloemfontein gerapporteer.” Die man sou na verwagting Vrydag in die Bethlehem-landdroshof verskyn op aanklag van die uitreiking van bedrieglike kwalifikasies. - News24