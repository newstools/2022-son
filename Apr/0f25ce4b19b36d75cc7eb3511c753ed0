HUGO Broos het seker die gemaklikste job in sokker. Selfs al kry die coach van Bafana Bafana dit nie reg om vir volgende jaar se Afrikabeker-toernooi (Afcon 2023) te kwalifiseer nie, sal hy in sy pos aanbly. Dít is nou as die versekering daarvan deur Danny Jordaan, president van die Suid-Afrikaanse Sokkervereniging (Safa), geglo kan word. Jordaan het luidens Sport24 dié kommentaar geuiter by Woensdag se draw vir die kwalifiseringswedstryde vir Afcon 2023. Jordaan het gesê: “Nee. Jy kan nie wil kwalifiseer en dan ook nog sê, ‘wat as’ nie. “Nee, daar is geen ‘wat as’ nie. Ons wens die span en die coach die beste toe, en ons gaan hulle ons volle ondersteuning gee. “Die bal is in sy court.” Bou Bafana Bafana gaan in Groep K van Afcon 2023 se kwalifiseringswedstryde teen Marokko, Zimbabwe en Liberië te staan kom. Die Suid-Afrikaanse span kon nie vir Afcon 2021, wat vroeër vanjaar in Kameroen plaasgevind het, of vir later vanjaar se 2022 World Cup in Katar kwalifiseer nie. Broos is verlede jaar ingebring om aan ’n nuwe en jong Bafana Bafana-span te bou vir die toekoms. Dié span het in ’n onlangse vriendskaplike wedstryd teen Frankryk met 5-0 verloor. Die eerste ronde van kwalifiseringswedstryde vir Afcon 2023 sal op 30 Mei gespeel word. Afcon 2023 sal volgende jaar gedurende Mei en Junie in die Ivoorkus gehou word.