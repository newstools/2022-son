ALBERTINIA. – Genoeg is genoeg! Dit was Sondag die slagspreuk toe omtrent 500 inwoners hul stemme dik gemaak het teen dwelmhandel en misbruik in die dorp. Die inwoners voel hulle het genoeg teruggestaan en toekyk hoe dwelms hul kinders se toekoms vernietig en hul gemeenskap verarm. Hulle het in groot getalle uitgekom na die sportgronde waar die optog begin het. Grant Riddles, uitvoerende burgemeester van die Hessequa-munisipaliteit, het ook die optog bygewoon en sê die tyd vir saamstaan en terugveg is nou. “Daar is krag in eenheid en as ’n eenheid kan ons die kettings breek wat dwelmhandel en misbruik op Albertinia het. “Ná ons almal by die sportveld bymekaar gekom het, het ons die strate besoek waar die meeste kwessies voorkom wat met dwelms gepaard gaan. “Met die hulp van inwoners, die gemeenskapspolisiëringsforum en die polisie kon gemeenskapslede presies identifiseer waar dwelmhandel en misbruik voorkom. “Ons roete vir die optog was vooraf beplan en ons het daarby gehou. “Ons fokus was meer op gebed en die beloftes van God uit Sy Woord, om hoop aan ons mammas en stukkende gemeenskappe te gee. “Met beplanning van so ’n soort optog is dit belangrik om alle kerkleiers van die verskillende denominasies en gemeenskapsorganisasies op die dorp te betrek, want saam is ons beter,” vertel Riddles. Hy sê die dwelmhandel en misbruik in Albertinia is rede tot kommer omdat baie hartseer veroorsaak. Hy meen niemand kan meer sit en net toekyk hoe elkeen in sy eie hoekie veg teen die kwessies wat met dwelmmisbruik gepaard gaan nie. “Ons gemeenskappe word verskeur deur die euwel van dwelms. “Dit is ’n teer saak. “Diefstal neem aanhoudend toe en infrastruktuur word ook erg gevandaliseer deur die dwelmmisbruikers. “Tik, mandrax en dagga is die dwelms wat misbruikers nie kan uit los nie. “Daar is hulp vir diegene beskikbaar maar dit is ’n persoonlike keuse of ’n gebruiker gehelp wil word of nie,” het hy gesê. Riddles meen die optog was ’n reuse sukses en daaruit is die beplanning vir ’n buurtwag gebore. Hy meen na die dood van Annemique (32) en Almenique Manho (2) het die breë Hessequa-gemeenskap diep geruk, soveel so dat niemand hulle meer daarteen kan blind staar nie. Die Manho ma-en-dogter was ook deur ’n dwelm verslaafde, wie bekend aan hulle was, in hul eie huis vermoor. “Ons volg die Manho-saak noukeurig en die gemeenskap werk met die polisie, dat so iets nie weer in ons midde gebeur nie. “Die saak is tans uitgestel na Mei en die beskuldigde is nog steeds in aanhouding,” het Riddles gesê.