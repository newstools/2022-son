PJ WILLIAMS, toernooi-direkteur van die Bayhill Premier Cup, is in twee geskeur wanneer dit kom by sy emosies oor die terugkeer van dié bekende toernooi. Williams sê: “Ná ’n afwesigheid van twee jaar weet ek nie of ek opgewonde of angstig moet raak nie. Daar was so min tyd en so baie om te doen. “Wat ek wel weet, is dat hierdie die opwindendste tye vir die spelers, klubs en ondersteuners gaan wees. “Onder vanjaar se 640 deelnemende spanne kan daar dalk ’n rough diamond wees wat ontdek kan word. “Daar is ’n hele paar nuwe spanne wat vir die eerste keer kom deelneem. “Dit gaan vir daardie spelers wat die eerste keer na die Moederstad reis, ’n be­lewenis wees. “Dit is maar net een van die voorbeelde van die geleenthede wat die BPC in samewerking met sy vennote en borge skep. “Ek wil die besoekende spanne ’n veilige reis na Kaapstad toewens en by die BPC verwelkom. “Soos ek gesê het, gaan hierdie toernooi nie dieselfde wees ná die (Covid-19-)pandemie nie, aangesien dit met sekere beperkings aangebied sal word. “Ons wil dus ons lojale ondersteuners en toeskouers vra om die reëls te alle tye te eerbiedig.”