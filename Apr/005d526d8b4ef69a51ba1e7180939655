PORTERVILLE wil vanjaar ’n statement in die Boland se Groot Uitdaagbeker-reeks maak! Vra maar vir Piketberg wat Saterdag op sy tuisveld, Rhino Park, vir die derde keer die jaar in friendlies die knie moes buig teen sy buurman van duskant die N7. Die wedstryd was deel van die Boland-Rugbyunie se rugbyfees wat vooraf gegaan is met die Eerste Liga Curriebeker-wedstryd tussen die Kavaliers en die Valke. Maar maklik vir Porterville was dit glad nie, want die eindtelling was maar net 29-28 in sy guns. In die Swartland maak die eindtelling beslis nog saak. So vergeet maar van praatjies soos “dit kon, as hy maar net, ai die ref”. Wen is wen en hier brêg die manne tot die volgende wedstryd. Porterville, wat vanjaar in die Boland se Swartland meeding, berei hom voor vir sy eerste wedstryd teen Wesbank wat later die maand gespeel word. Piketberg is vanjaar in die Weskus ingesluit en sal sake met onder andere die Boland-kampioenspan, Saldanha, sake uitspook. Die span se afrigter, Martin van Wielies, glo sy span is besig om sy ritme te vind nadat hy verskeie planne in die reeks friendlies op die proef gestel het. “Ek glo ons is reg vir die seisoen en berei ons voor om Wesbank die stryd aan te sê.” Van Wielies, ’n boorling van Porterville, het vanjaar die hoofafrigter-leisels oorgeneem en is in sy noppies met die drieë wat Hadley Titus, Damian Isaacs en Edlyn Dimingo gedruk het.