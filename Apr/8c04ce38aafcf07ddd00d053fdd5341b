JY SAL beslis nie “dankie, maar nee, dankie!” vir dié teaterstuk sê nie. Een van die shows wat jy nie moet misloop op vanjaar se Suidoosterfees nie, is Dankie, Maar Nee, Dankie! deur die talentvolle opkomende akteur en skrywer Stephren Saayman. Hy het vroeër vanjaar die kykNET-Fiesta gewen vir die beste opkomende kunstenaar. Die jong teatermaker vertel vir ons hoe die konsep van Dankie, Maar Nee, Dankie! ontstaan het. Doelbewus “Ek wou ’n stuk skep waarin die stereotiepe karakters en hulle omstandighede uitgedaag word.” Hy verduidelik dat hy die teaterstuk doelbewus as ’n satiriese produksie geskryf het. “As teatergangers daarna kyk en hulle lag, lag hulle vir iemand anders se seer omdat dit snaaks is, of omdat ons dit nie verstaan nie en dit kom soms uit ’n plek van ongemak.” Ons het ook tyd gemaak om saam met die akteur en skrywer Enrico Hartzenberg, ’n lid van die rolverdeling, te gesels. Dié briljante akteur gee ons ’n vinnige skets oor waaroor die teaterstuk gaan. “Dit handel oor stereotiepe karakters in ons samelewing wat uit die system wil kom wat hulle vasvang. “Dit gaan oor drie gesinne wat aan ’n kompetisie deelneem. “In die kompetisie word voorgeskryf wat ’n perfekte coloured moet wees, maar aan die einde is dit ’n klug. Dit is fake en dan val die karakters weer in die sys­tem.” Hartzenberg vertolk die rol van Jerome Baadjies, ’n 28-jarige aspired beautician wat moes settle as bestuurder van ’n R5-winkel. Hy raak so ’n bietjie aan die temas wat in Dankie, Maar Nee, Dankie! voorkom. Genesing “Die stuk praat oor colour­ed-identiteit, asook die hair movement.” Hy voeg by: “Die woorde, ritme en die beats in die storie is so verskriklik mooi geskryf.” Hy nooi almal om na die show te kom kyk. “Hierdie stuk moet genesing bring vir ons bruin mense. Heling vir die system wat ons op elke hoek en draai wil onderdruk. “Daar is ook so baie karakters in die stuk — daar is een vir almal, een van die karakters sal beslis by jou vind.” Jy kan kaartjies wen na die Suidoosterfees-produksie Die Begrafnis. Dit wys Woensdag 27 April om 14:30 by Kunstekaap. Whatsapp net na 076 9568692 jou naam, omgewing/dorp van waar jy is en die antwoord op: Tot wanneer is die Suidoosterfees by Kunste Kaap? Bepalings en voorwaardes geld.