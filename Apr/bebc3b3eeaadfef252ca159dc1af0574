KLEIN begin, maar die impak is reeds groot. Die eerste Freedom Day Police Cluster-kriekettoernooi was nie net ’n groot sukses nie, maar het ook ’n massiewe impak gemaak. Terwyl jong kinders van rondom die Floridapark-sportterrein in Ravensmead getrakteer is, het die Tygerberg-krieketklub ’n kontantinspuiting gekry. Volgens Bjorn Harmse, wat die inisiatief met die hulp van talle vrywilligers en die Tygerberg-krieketklub georganiseer het, was die terugvoering oorweldigend. Harmse sê: “Selfs ’n span van die Oudtshoorn Cluster het die moeite gedoen om te kom deelneem. Daarvoor is ek vir ewig dankbaar vir hulle toewyding. “Selfs toe hulle bussie langs die pad onklaar geraak het, het hulle vasgebyt en was hulle betyds vir die eerste wedstryd.” Volgens Harmse gaan die toernooi volgende jaar weer in Ravensmead plaasvind, maar meer spanne, sowel as vrouespanne, gaan genooi word. “Terwyl die toernooi aan die gang was, het die Mitchells Plain Cluster met my kontak gemaak om hulle deelname vir volgende jaar te bevestig. Maar dit was die lede van die Suid-Afrikaanse Polisiediens wat hulle daarin verlustig het om die eerste keer sedert Covid aan ’n georganiseerde sporttoernooi te kon deelneem. Sers. Melvin de Bruyne, hoof van die Vredenburg Cluster Physical Fitness and Sport, was oorstelp van vreugde dat sy lede kon deelneem. Ontspan De Bruyne sê: “Ek moet Bjorn bedank vir die inisiatief. Toe hy ons genader het, was daar huiwering van my of ons lede sou kon deelneem. “Maar dit was great om deel van die gemeenskapsprojek te kon wees. Dit het ons lede ’n kans gegee om te ontspan en hulle weer reg te maak vir kompetisies later vanjaar.” Durbanville het Bellville in die eindstryd met twee paaltjies geklop nadat hulle 157 lopies vir die oorwinning moes aanteken.