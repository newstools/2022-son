NET tyd sal leer of Hugo Broos se besoek aan die Kaap “window dressing” was of nié. Dít is die mening van die voormalige Bafana Bafana defender David Kannemeyer. Die Belgiese coach van Bafana Bafana was die naweek in die Kaap waar hy die wedstryde van die twee PSL-spanne, Cape Town City en Stellenbosch FC, dopgehou het. Son is ingelig dat Broos beïndruk was met spelers soos Ibraheem Jabaar en Deano van Rooyen van Stellies. Kannemeyer, wat 24 wedstryde vir Bafana Bafana gespeel het tussen 2000 en 2006, is deeglik bewus van hoe Kaapse spelers soos “loslappies” behandel word. Dit was waarom Dawie, soos hy genoem word, vir eers nie te opgewonde wil word oor dié besoek nie. “Kyk, dit is ’n goeie gebaar, maar, is dit for real of is dit net window dressing,” vra Kannemeyer retories. “Dit is omdat history bewys dat Kaapse spelers altyd oor die hoof gekyk word en soos los lappies behandel word. “Dit speel tans ook uit in Broos se huidige span. Waar is Haashim Domingo? Waar is Rivaldo Coetzee? Ek hoop die coach is ernstig met sy bedoelings. “Ek onthou goed hoe ek gevoel het oor Kaapse spelers wat nie ’n regverdige kans kry nie. Jy begin in jouself twyfel. Moet nie praat as jy een wedstryd gespeel het en nooit weer daarna gekies word nie. Dit is nie ’n lekker gevoel nie. Enige speler droom om vir Suid-Afrika te speel, maar in die Kaap word ons misgekyk.”