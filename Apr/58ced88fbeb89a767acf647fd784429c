DIE Boland-Kavaliers kon nie die wedstryd teen die Valke wen nie, maar die twee bonuspunte is wel ’n goeie begin. Die Kavaliers het hul Curriebeker-wedstryd in die Eerste Liga teen die Valke op Rhino Park in Piketberg met 26-32 verloor nadat hulle rustyd met 0-17 agter was. Die Valke het met hul fisieke voorspelers voorlangs beheer geneem en twee van hul vier drieë gaan druk. Nadat die Kavaliers in die eerste helfte deur die Valke oorskadu is, het hulle met vinnige aanvallende spel goed teruggeveg en vier keer gaan druk. En as dit nie was vir ’n paar bottervingers nie kon die tuisspan aan die wenkant gewees het. Franzel September, die Kavaliers se afrigter, het talle veranderinge in die tweede helfte aangebring. Een daarvan was om die ervare agterspeler Alshaun Bock na heelagter in plek van Gavern Skippers te skuif. Dit was toe ’n meesterskuif. Bock het met twee skitterende breekslae van diep binne sy eie speelgebied twee drieë bewerkstellig. Dit kon drie gewees het indien een van sy spanmaats nie aangeslaan het nie. September het op ’n vraag of hy Bock op heelagter vir die volgende wedstryd gaan kies, gesê: “Kom ons kyk volgende week, want ek beoog ’n paar veranderinge. Wat ek wel kan bevestig is dat ons talle beserings opgedoen het.” Vir die besoekers het twee voormalige Kaapse spelers Valentino Wellman (linkervleuel), wat verlede jaar vir die Kavaliers gespeel het, en die losskakel Keegan Fortune (UWK), beïndruk. Fortune, ’n boorling van Macassar. was met drie doelskoppe en twee strafskoppe in die kol.