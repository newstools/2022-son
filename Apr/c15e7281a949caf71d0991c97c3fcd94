KOM storm óf reën, die Two Oceans Ultramarathon is ná twee jaar terug! Vergeet ’n wyle van die Covid-19-pandemie en nou óók die godsdiensgroepe wat die organiseerders kruisig omdat die ultramaraton op Easter Sunday gehou word. Godsdiensgroepe, veral in die diep suide van die Kaapse Skiereiland, is bekommerd oor die sluiting van paaie wat van hulle lidmate kan verhinder om op die heilige dag by kerkdienste uit te kom. Die Stad Kaapstad het wel ’n permit uitgereik wat dit moontlik maak dat die maraton Sondag oor die skilderagtige roete in die Kaapse Skiereiland gehou word. Die halfmaraton word Saterdag gehou. Dit het nou die weg gebaan vir Suid-Afrika se vroueatleet Gerda Steyn om die titel in die ultramaraton oor 56 km die derde agtereenvolgende keer te probeer wen. In 2019 het sy met ’n tyd van 3:31:29 sek. klaargemaak, Mamorallo Tjoka van Lesotho was tweede in ’n tyd van 3:38:23 en Irvette van Zyl het in 3:41:32 derde geëindig. In die mansafdeling het Bongumusa Mthembu van KwaZulu-Natal ook sy gereedheid verklaar. Groot teenstand kan van Nedbank se Mabuthile Lepopo en Mike Fokoroni verwag word. Die 46-jarige Lepopo van Zimbabwe word as ’n guns­teling beskou. Nick Bester, spanbestuurder, voorspel dat die nuweling Onalenna Khonkhobe vir ’n verrassing kan sorg. Khonkhobe is deel van die klub se ontwikkelingsprogram en is die onbekende faktor in die wedloop.