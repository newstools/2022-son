DIE familie van ‘n Kaapse motorfietsryer is erg bekommerd nadat dié biker vandeesweek op mysterious wyse verdwyn het. Wonder Hleza (49) word sedert Dinsdag vermis. Sy vrou, Olwethu, het hom die oggend laas gesien voordat hy net voor 07:00 Worcester toe is om ‘n tydelike rybewys te kry. Hleza, ‘n bekende sakeman, het Maandagoggend ‘n motorfiets by ‘n adres in Parow afgelewer toe hy van sy beursie, wat sy lisensies, bankkaarte en identiteitsdokumente bevat, beroof is. Hy en sy vrou was veronderstel om Vrydagoggend Oos-Kaap toe te ry vir die langnaweek, maar hy het nie na hul Brackenfell-huis teruggekeer nie. Sonnyboy Msiza, die gesin se woordvoerder, het aan News24 gesê dit gaan nie goed met die familie nie. “Ons is bekommerd. Ons is bekommerd omdat ons nie weet wat met hom gebeur het nie,” sê Msiza. Wesley Twigg, polisiewoordvoerder, sê die Brackenfell-polisie het ‘n beroep op die publiek gedoen om ‘n vermiste persoon op te spoor wat Dinsdagoggend laas gesien is toe hy sy woning in Sonkring, Brackenfell, verlaat het. Twigg sê die persoon is 1,8 meter lank, bles, het ‘n grys baard en het bruin oë. “Ten tyde van sy verdwyning het hy ‘n swart rybaadjie, swart broek, swart motorfietshandskoene, swart en wit motorfietshelm en ‘n rooi en geel Lucky Star buff aangehad. Hy het stitches op sy hande en bene,” sê Twigg. Enigiemand wat die polisie met die ondersoek kan help, word versoek om die ondersoekbeampte, speursersant Mervyn Bezuidenhout, by 079 505 6171/021 983 1968 te kontak of Crime Stop by 08600 10111 te bel. – News24