NAEEM Jack van Ocean View in Kaapstad is die nuwe Suid-Afrikaanse kampioen in die 100m-hekkies vir seuns o.16. Jack was oor die naweek by Atletiek Suid-Afrika (ASA) se 0. 16 (Sub-Jeug), o. 18 (Jeug), en o. 20 Junior T&F Nasionale Kampioenskapsbyeenkoms by NWU McArthur Atletiekstadion in Potchefstroom in aksie. Die leerder van die Hoërskool Mondale in Mitchells Plain, het nie net sy staal gewys deur ’n goue medalje te wen nie, maar het ook daarin geslaag om sy eie SA rekord in die final te oortref. Die jong spoedvraat het ’n nuwe rekord van 12.47 sek. opgestel. Jack het agterna oor sy besonderse vertoning gesê: “Ek het die rekord in die uitdunne gebreek en ek het daarin geslaag om dit weer in die eindstryd te doen “Ek het goed voorbereid hierheen gekom nadat ek die hele jaar kliphard gewerk het vir die nasionale titel.” Jack het sy goue medalje opgedra aan sy geloof in God, sy afrigter en sy familie. “Ek wil voortaan baie graag net verbeter en ek werk elke dag baie hard.” “Ek is trots op my twee rekords. My doelwit is om my land in die toekoms by die Olimpiese Spele te verteenwoordig,” het hy trots gesê. Benewens Jack het die naelloper Benjamin Richardson weereens sy klas gewys toe hy as die kampioen vir 0.20-mans in die 100 en 200 gekroon is. Richardson het agterna oor sy vertonings gesê: “Ja, ek het die 100 en die 200 gewen. “Dit het gereën wat sake bietjie moeiliker gemaak het. “Ek het nietemin daarin geslaag om vir die wêreld juniors – wat in Columbia gaan plaasvind – in albei items te kwalifiseer. “Ek gaan weer huis toe met twee goues wat ek ook verlede jaar gedoen het. Ek is net baie bly ek kon my titels suksesvol verdedig,” het hy bygevoeg.