BUURTWAGLEDE was onaangenaam verras toe hulle op pad werk toe kinderstemme onder die brug in die hoofstraat van Calitzdorp hoor. “Sondagaand net so ná skemer stap ons om ’n plek te gaan beveilig. Toe hoor ons kinderstemme onder die brug. “Toe ons gaan ondersoek instel, tref ons ’n kleine meisiekind op haar rug aan. Seuns was doenig met haar. Dit het gelyk hulle wou oulik doen. Ons was so geskok. Kleine klôgoedjies,” sug die buurtwaglid. ’n Ander buurtwaglid sê: “Toe die seuns ons gewaar, toe hol hulle weg. Ons het toe met die meisiekind gepraat en haar teen die gevare gewaarsku. “Ons wil ook met haar ouers gaan praat. Daai seuns hang altyd in die dorp se strate rond. Vir kattekwaad. Hulle het ons met klippe bestook.” Ouers Jakob Willemse, gemeenskapsaktivis, vra: “Waar is die ouers van daardie kinders? Hulle kry als reg. Die ouers wil nie sake maak teen die kinners nie. Later doen hulle dit ook wanneer hulle groot is. “Daai brug is ook so bebos. Ons gaan die raad vra om die bosse onder en rondom die brug skoon te maak. Dit raak ’n misdaadnes.”