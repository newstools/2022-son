MET ’n smile so breed sou jy nie kon glo hy het net ses jaar gelede op die strate van Delft gebly en niks gehad om oor happy te voel nie. Frazer Cooper is ’n man van min woorde en ’n hart vol hoop. Dis die hoop wat hom tot ’n dak oor sy kop gelei het. Die 62-jarige man het Maandag vir die eerste keer ná jare sy eie kragboks gekry. Hy is een van die talle inwoners wat in 2021 die sleutels na hul splinternuwe huise, wat deel maak van die Eindhoven-behuisingsprojek, ontvang het. Ná maande se gewag, het Eskom en die Stad Kaapstad Maandag die krag by 133 huise vir die eerste keer tydens ’n switch-on ceremony aangesit. Vir Cooper is dit ’n droom wat waar geword het. ’n Dak oor die kop en nou elektrisiteit. Hy het in 1987 aansoek gedoen vir ’n huis, maar in die tyd wat hy op die straat gewoon het, het hy sy ID verloor. Toe kom daar ’n engel in die naam van Margaret Claassen oor sy pad en alles het verander. Claassen, ’n gemeenskapsleier, vertel: “Ek het hom op die straat in Delft se Hoofstraat sien slaap. Ek het toe na hom begin kyk omdat ek altyd die goed in mense sien.” Claassen kan onthou hoe sy hom in die vullisdromme sien krap het en haar hart het gebloei vir hom. Vandaar het sy vir hom kos geneem. Proses “Eendag toe praat ons en hy huil en sê hy wil graag sy ID kry sodat hy vir ’n Sassa grant kan aansoek doen. Ek het besluit om hom te help,” sê sy. Claassen het hom deur die hele burokratiese proses bygestaan tot op die punt waar hy ’n Sassa-toelaag begin ontvang het. Kort nadat sy hom gehelp het om sy identiteit terug te kry, het hy haar vertel hy het jare gelede vir ’n huis aansoek gedoen. “Ek het opgevolg en dit was toe só en ons het begin opvolg. Dis toe op 30 Oktober wat ek ’n oproep ontvang en die vrou sê vir my hy kan die huissleutel daardie dag kry. “Deur die genade van die Here het alles uitgewerk. “God het voorsien – hy het Frazer tot op hierdie punt gedra.” Frazer sê opgewonde hy is baie gelukkig met sy huis en is dankbaar hy het ook toegang tot krag. “Ek is vreugdevol van blydskap. Ek het deur baie gegaan, maar altyd bly hoop. Alles het uitgewerk en ek is baie dankbaar. “Dis alles te danke aan Margaret, sy is ’n engel!” sê hy.