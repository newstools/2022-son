DIE derde ronde van die Westelike Provinsie se voorste klubrugbyligas behoort die naweek weer vir groot opwinding te sorg. Tygerberg en UWK gaan Saterdag in ’n hewige stryd op Florida Park gewikkel wees. Die span van Paul Treu (afrigter) het tot dusver geen ligapunte in hul twee wedstryd opgetel nie. Daarteenoor soek die Tiere hul tweede oorwinning nadat hulle hul veldtog met ’n sege oor Brackenfell in die eerste ronde afgeskop het. Brakkies, wat laas week hul eerste oorwinning gekry het, sal hul wenmomentum wil voortsit teen Villager wat nog steeds wenloos in die kompetisie is. Die Maties het Maandagaand die Ikeys met ’n allemintige 58-19 kafgedraf. Die span van Norman Jordaan (afrigter) is tans die pasaangeërs in die kompetisie. Hulle behoort dus vol selfvertroue te wees wanneer hulle Saterdag teen NTK in Parow te staan kom. Goodwood NTK het tot dusver met beserings gesukkel en kon nog nie ’n span op vol sterkte in die veld stoot nie. In die Superliga B-kompetisie gaan Goodwood en Scottsdene mekaar die stryd aansê. Beide spanne was nog nie vanjaar aan die wenkant nie. Hulle is heel laaste op die log en gaan dus alles in die stryd werp om hul eerste sege van die seisoen te kry. St Georges en All Saints pak mekaar in wat ’n interessante derby in die Strand kan wees. Belhar gaan weer op die wenpad wil kom wanneer hulle Saterdag Franschhoek toe reis. In Kraaifontein gaan Hands & Heart teen Young Peoples te staan kom, terwyl Helderberg en Bellville swaarde gaan kruis. In Superliga C gaan Macassar sy goeie peil teen die besoekers van Eersterivier wil voortsit. Pniel Villagers gaan gasheer speel vir Strand, met Albions wat van die Paarl af gaan reis om Elsies Rivier aan te durf. In ander aksie in Superliga C pak Kraaifontein vir Morning Stars, terwyl Raithby Universals en CPUT sake gaan uitspook.