GAYTON McKenzie, pas verkose mayor van die distriksmunisipaliteit Sentraal-Karoo, wil die Central Karoo Easter Soccer Spectacular in Beaufort-Wes op ’n national platform plaas. McKenzie het by die beker­uitdeling van die toernooi, wat in die Paasnaweek in die dorp gehou is, gesê: “Die toernooi deserve om in die nasionale arena te wees. Daarvoor sal ek sorg.” McKenzie het in ’n openhartige gesprek met Son gesê die toernooi het prysgeld van R150 000 gehad. Meer spanne van veral die Oos-Kaap, Johannesburg en die Kaap sal genooi word. “Ons mense verdien beter. Die organisering van die toernooi was van topgehalte. “Hier het ons die nodige vaardighede. “Ons hoef nie terug te staan waar dit by organisering kom nie. Die toernooi sal toeriste na ons dorpe lok. Planne “Ek maak ’n belofte dat ons nie net in sokker gaan invest nie, maar in alle sportsoorte,” het McKenzie gesê. Hy gaan ook binnekort met Safa Central Karoo vergader om planne te bespreek om ’n munisipale Cup-toernooi in verskillende streke aan te bied. David Maans, president van Safa Central Karoo, is baie in sy skik met McKenzie se belofte en hy gaan binnekort ’n aankondiging in hierdie verband doen. “Wat ek met alle vertroue kan sê, is dat ons bly is die mayor gaan nouer betrokke raak by sport in die streek.” Intussen het die wenner van die toernooi, Real Madrid van Kaapstad, met die prysgeld van R70 000 weggestap nadat hy Barcelona met 2-0 in die final geklop het.