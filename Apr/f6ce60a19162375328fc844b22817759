AS JY nog nie ’n idee het oor wat jy by vanjaar se Suidoosterfees gaan kyk nie, hoef jy nie te stres nie, want ons sal jou wysmaak oor die shows wat jy níé moet misloop nie. Die Suidoosterfees skop op 27 April af en sal voortduur tot en met 1 Mei. Maar wag – voordat ons te weggevoer raak – onthou die Suidoosterfees het ’n streng inentingsmandaat. Feesgangers sal toegang tot die Kunstekaap-kompleks kry wanneer ’n elektroniese of gedrukte inenting-sertifikaat gewys word. As jy nie ingeënt is nie, moet jy ’n bewys lewer van ’n negatiewe Covid-toets. Noudat al die formaliteite afgehandel is, kan ons praat oor die lekkerste gedeelte – vars, plaaslike stories op die planke. Hier is van die vertonings wat jy nie moet misloop nie. Die teaterstuk handel oor Milly (Kay Smith), ’n bloemis, wat haar lewe lank veg teen die verandering van natuurskoon in ’n spesiale gebied van biodiversiteit wat ook haar geboortegrond is, naamlik die Agulhasvlakte. Amy (René Cloete) kom met wêreldwysheid van die stad, waar sy probeer het om iets van haarself te maak, anders as haar ouer suster. Sy het gaan studeer, maar het bekendheid op sosiale media verwerf waar sy ’n groot aantal volgelinge het. In haar stryd vir ’n beter lewe het sy haarself totaal en al verloor, soveel so dat daar by haar ’n geestesversteuring gediagnoseer is. Hierdie verhaal van twee susters gaan nie net oor hul identiteit in verhouding tot die grond, familie en die wêreld nie, dit ondersoek ook op ’n menslike en eerlike manier twee groot kwessies wat jongmense vandag in die gesig staar. Dié produksie is ’n verwerking van die bekroonde digter Jolyn Phillips se tweede digbundel, Bientang. Die produksie kyk na die legende van ’n vrou, Bientang, wat in Hermanus in ’n grot gewoon het. Haar geskrewe geskiedenis word op die agterkant van ’n plaaslike restaurantspyskaart saamgevat as: “Die laaste Strandloper.” Charlton George, Deniel Barry, Frazer Barry en Jolyn Phillips speel in hierdie toneelstuk. In dié eenmanvertoning neem Bumper Jansen (Marlo Minnaar) jou op ’n reis deur sy kinderjare op Oudtshoorn en die Kaapse Vlakte en sy grootmensdae in Johannesburg. Bumper besin oor onderwerpe soos liefde, verwerping en lewensverwagtinge. Dié komediedrama is geïnspireer deur die pandemie van geslagsgebaseerde geweld wat Suid-Afrika aanhou teister. Hier ontmoet ons drie vroue van die Kaapse Vlakte – Betty (Dean Smith), Brenda (Gantane Kusch) en Bieba (Christian Bennett) – wat elkeen met hul eie probleem worstel. Hierdie is ’n storie oor hartseer, verlies, maar verál hoop en herbou. Tinarie van Wyk Loots en Brendon Daniels speel die rol van die egpaar wie se lewens uitmekaar geskeur word wanneer hul enigste kind sterf. In ’n gebroke reënboognasie word ’n kompetisie deur die Land van Melk en Heuning-komitee geloods. Drie gesinne in ’n verlate dorpie ding mee om die perfekte Coloureds vir die perfekte Suid-Afrika te wees. Charlene le Roux, Liandé Valentyn, Chad Abrahams, Meggan Johnstone, Marunzo Thomas en Enrico Hartzenberg speel in die toneelstuk. Dié produksie is ’n samestelling van stories deur jong mense oor hul geliefde gemeenskap, Delft. Dit is ’n rou aangrypende vertelling van hul daaglikse stryd met afwesige pa’s, armoede en dwelmmisbruik. Mathilda wil graag glo dat begrafnisse mense bymekaarbring, maar die teendeel blyk eerder waar te wees. Hierdie skreeusnaakse stuk wys watter agendas borrel na die oppervlak wanneer naasbestaandes afskeid neem. Leatitia Solomons, Japie Solomons en Christy Ann Julies speel hierin.