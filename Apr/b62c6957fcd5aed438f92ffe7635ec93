NES die verskillende plante in die natuur in perfekte simbiose leef, só moet ons as mense ook leer om in simbiose met mekaar te leef, ten spyte van hoe verskillend ons is. Dit was een van die wyshede wat die toergids Jeremy van Wyk laas week met ons gedeel het. Dít was in die projek Plante Praat, wat deur Shihaam Domingo in samewerking met Son en kykNET gereël is. Shihaam het verduidelik hoekom die projek haar so na aan de hart lê. “Die idee vir Plante Praat het gekom toe ek ’n landskap in Bettysbaai verken het. Ek wou meer hiervan doen in Suid-Afrikaanse landskappe op ’n manier waarop mense met die omgewing sowel as mekaar kan connect.” Hierdie was een van die gesamentlike projekte wat deur Son en kykNET tydens die Klein Karoo Nasionale Kunstefees beplan is. Van die bekende kykNET-akteurs van Arendsvlei, Suidooster, Getroud met Rugby en Binnelanders wat die Plaat Praat-toer meegemaak het, is Chad Baai, Melanie du Bois, Natalie van der Merwe, Irvine van der Merwe, Werner Coetser, Marijke Coetser, Maude Sandham en Cindy Swanepoel. Die toergids het ons aan die begin van die stewige stappie gevra om ’n mondvol water te gebruik en in ons hande met ’n stukkie Kooigoed (Licorice-plant) te vryf. Hierdie ritueel is hoe die eerste mense destyds ander mense in hulle huise verwelkom het. Daarna het oom Jeremy ’n stok voor ons gehou en ons moes onderdeur buk voordat ons die veld kon binnegaan om ons respek aan die veld en sy inwoners te toon. Want ons tree hulle wêreld binne en moet dus onderdanig en eerbiedig wees. Saam met ons op die toer was welbelese Khoi-aktiviste soos hoofman Poem Mooney, ds. André Boezak en Conrad Mooney, wat vertel het hoe ons voorouers plante in die natuur gebruik het om ons alledaagse kwale en skete te genees. Hoofman Poem het verduidelik hoe ons voorouers brandbossie gebruik het om kinders van kopkwale te genees. “In die ou dae het die klôgoed mos sulke vaal kolle teen die kop gekry en daai is douwurm genoem. “Dan het die ou mense hierdie bossie gekook en die kinders se hare daarmee gewas.” Ná die insiggewende toer het ons na die bekende watergat net agter oom Anton se pragtige perdehoef-huis gegaan waar die legendariese en magiese Watermeid woon. Hier het chief Poem ons weggevoer met sy interessante volkstories oor die Watermeid. Hy het ook vertel hoe baie mense al in die watergat omgegaan het. “Ons het die watergat-toer afgesluit met ’n seremonie waar ons ’n klippie oor ons skouer in die water moes gooi. “Van die toerlede het heel skeef gegooi en hulle klippe het in die riete beland. “Ons het baie lekker daaroor gelag. Ander se aim was weer in en was reguit in die water. Die hoogtepunte van die watergat-toer is toe ons gevra is om ’n oomblik van stilte te hê. “Jy kon hoor hoe die water kabbel en die riete saggies fluister. Ons het saamgestem, hierdie was ’n toer wat ons nooit sal vergeet nie. Dit is vir ewig in ons harte ingeëts.”