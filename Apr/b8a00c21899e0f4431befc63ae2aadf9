MET petrol, krag, kospryse, en alles wat daarmee gepaard gaan wat rekordhoogtes bereik, gaan die lewe nog baie swaar word voordat dit hopelik begin verbeter. Dis veral die armes wat reeds swaar ly, veroorsaak deur faktore ver buite hulle beheer. Son het ’n bietjie gaan kyk hoe dit ons lesers direk raak. In Powertown, oorkant Riverside, sit ’n plankdun vrou voor haar houthuisie. Uitdrukkingloos staar sy na die rante oorkant die Klein-Brakrivier. Haar kop is dof. Honger en drie uur se slaap per nag het sy tol geëis. Van helder dink is daar nie sprake nie. Die nag en die dag het gekom sonder ’n krieseltjie kos. Vir haar het die lewe tot stilstand gekom. Honger en swaarkry het die lewe uit haar gesuig. Sy is maar een van derduisende wat daagliks in Suid-Kaapse dorpies erg honger ly met nie meer baie hoop in die lewe nie. Daar is beweging in die straat en nuuskierige bure sit om haar, maar sy is salig onbewus daarvan. Sy sien net kos … groot borde kos. Bakke vol kos. Dis al waaraan sy dink. ’n Knaende moegheid het haar oorweldig. Sy sleep haarself dag ná dag voort. Honger het haar 60-jarige lyf in “overdrive” gesit. Sy is hoogs gespanne en bedonderd. Honger het haar in ’n daaglikse stryd om oorlewing gedompel. Haar naam is Evelyn. “Evelyn, hoeveel keer eet jy op ’n dag?” vra die verslaggewer. “Een keer, Meneer, as daar iets te ete is.” “Wat eet jy gewoonlik?” “As daar ’n stukkie brood is of as daar iets is wat ek kan eet, eet ek dit. Baie aande gaan slaap ek maar honger.” “Het jy geen inkomste nie? Het jy niemand wat jou van geld voorsien nie? Geen bron van inkomste nie?” “Nee, Meneer.” “Evelyn, nou, hoe lank leef jy al só?” “Baie jare.” “Hoeveel keer in die week gaan slaap jy honger?” “Ten minste drie dae.” “Is dit hoekom jy so maer is?” “Ja. Sjoe, Meneer. Ek gaan selde toilet toe, want daar is nie kos in my lyf nie. “Verder maak die honger my neerslagtig en depressief.” “Ek slaap so twee tot drie uur in die nag.” Hoër op langs die Groot-Brakrivier sit ’n 41-jarige werklose Etiopiër. Sy naam is Joseph. Vandag kon hy net sewe wynbottels vir ’n kosgeldjie by die bottelstoor inruil. Hy probeer 13 per dag verkoop. R9,20 se kos slaan nie honger dood nie. Inteendeel. Sy honger is oorweldigend. Dit verteer hom. Dit is knaend. Hoe gemaak? ’n Lang nag tussen die bosse, sy “tuiste”, lê voor. ’n Nag van koue en ongemak. Sy naam is Joseph. Suid-Afrika is toe nie die land van “melk en heuning” soos wat hy gedink het nie. Inteendeel. Dit het hom in ’n daaglikse stryd om oorlewing gedompel. Evelyn en Joseph is maar twee van derduisende wat elke dag honger ly. In die Mosselbaaise munisipale area, waarvan Riverside en Groot-Brak deel is, woon sowat 104 000 mense van wie 14% werkloos is en byna die helfte (44%) onder die poverty line leef.