OLI Kebble is bewus van die groot uitdaging wat Vrydagaand op die Glasgow War­riors wag. Dit is wanneer hulle teen die Stormers in ’n United Rugby Championship-kragmeting in die Cape Town Stadium te staan gaan kom. Die 29-jarige loskopstut het van 2012 tot 2017 in 19 games vir die Westelike Provinsie en in 47 Superrugby-wedstryde vir die Stormers uitgedraf. Sedert 2017 het hy voortgegaan en 60 keer vir Glasgow gespeel en Skotland in 11 toetse verteenwoordig. Volgens die kragman, wat ’n allemintige 140 kg weeg, is baie van die spelers saam met wie hy so vyf, ses jaar gelede by die Storm­ers gespeel het, nie meer daar nie. Kebble het gister in ’n aanlyn konferensie aan Son gesê: “Ja, ek ken die voorrymanne soos Frans Malherbe en Steven Kitshoff baie goed, maar van die jonger spelers wat tans vir die Stormers speel, was destyds nog by WP se Akademie betrokke. “Ek het nog nie veel met hulle (Malherbe en Kitshoff) gepraat nie, maar ek sien uit daarna om hulle weer te sien en ná die game dalk ’n bier te gaan drink.” Kebble het ook laat blyk die huidige afrigtingspan van die Stormers was sy afrigters toe hy vir die WP en die Stormers gespeel het. “Ek ken die coaches al ’n baie lang tyd en is bewus van hulle benadering tot die spel. Dis nie net Frans en Steven wat ’n groot uitdaging in die skrums gaan bied nie, maar daar is ook ander stutte in hulle geledere wat ’n handvol gaan wees. “Buiten hulle gevaarlike agterlyn is die Stormers ook baie goed in die vaste fasette,” het Kebble bygevoeg.