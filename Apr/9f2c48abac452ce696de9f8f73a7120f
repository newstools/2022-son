DIE departement van maatskaplike ontwikkeling het in sy doel geslaag om die Covid-toelae van R350 by sy maatskaplikebystandwetgewing in te sluit. Pres. Cyril Ramaphosa het tydens sy staatsrede in 2022 aangekondig dat die Covid-19 van R350 vir ’n jaar verleng sal word vanaf April 2022 tot Maart 2023, “om te verseker dat geen persoon in hierdie land die pyn en vernedering van honger”. Aangesien die nasionale ramptoestand in April opgehef is, het die departement van maatskaplike ontwikkeling probeer om die regulatoriese raamwerk vir die betaling van die Covid-19-toelaag binne die maatskaplikebystandwetgewing te ontwikkel. Die departement het in Februarie 2022 regulasies vir openbare kommentaar uitgegee en het die proses nou afgehandel. In ’n verklaring deur die departement bedank hy bydraers en deelnemers vir die vrugbare besprekings en die nuttige kommentaar wat hulle verskaf het om hierdie regulasies te verbeter. “Die finale stappe soos die verkryging van die vereiste instemming en sertifisering van die betrokke departemente is nou afgehandel, en die minister van maatskaplike ontwikkeling het die regulasie in die staatskoerant, kennisgewing 2042 van 2022 op Vrydag 22 April 2022 gepubliseer.” Aangesien daar nou vir die Covid-19 SRD voorsiening gemaak sal word onder ’n nuwe wetgewende raamwerk, en dat bykomende kwalifiserende en assesseringskriteria bygevoeg sal word, sal diegene wat die toelaag benodig moet aansoek doen of heraansoek doen indien hulle voorheen hierdie toelae ontvang het. “Gelukkig bly die hele stelsel ’n digitale proses, wat sodoende vinnige toegang en omkeertye moontlik maak,” lui die persverklaring. Die aansoekstelsel sal op Saterdag 23 April 2022 om 12:00 geopen word.