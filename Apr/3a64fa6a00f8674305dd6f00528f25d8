DIE oudste inwoner van Bellville-Suid het Sondag haar 102de verjaardag gevier. Ouma Miena September reken dis sommer ’n baie groot voorreg om so verby die eeu-mylpaal te kon vlieg. September is gister lekker bederf deur die gemeenskap by haar huis waar sy saam met haar oudste dogter woon. Eers was daar ’n klop aan die deur en hulle word toe begroet met ’n groot bos blomme vir ouma en toe kon daar nog ’n hamper uit. Zakir Christian, ’n gemeenskapsleier, was gister deel van die feesvieringe. Christian het aan Son gesê hulle moes ouma eenvoudig net celebrate, omdat sy oor die jare ’n groot aanwins vir die gemeenskap van Bellville-Suid was. Hy vertel: “Ons ken mevrou September nou al vir ’n hele paar jaar. “Ons het gevoel dis nodig dat hierdie mylpaal gevier moes word. “Sy is nou amptelik die oudste inwoner van Bellville-Suid. “Die een wat ouer as sy was, het sowat drie weke gelede gesterf. Dit maak haar die oudste lid van Bellville-Suid. “Dis hoekom ons saam celebrate en soveel as moontlik tyd met haar deurbring as wat ons kan. “As oudste inwoners het sy ’n klomp kennis vanaf die apartheid-era tot nou en is gewillig om dit te deel. “Haar kennis is education vir ons. Dit is waarom ons haar op die hande dra, oor sy ’n rolmodel is en altyd een sal wees.” Nora May (57), ook ’n gemeenskapsaktivis wat grootgeword het saam met September se kinders, beskryf haar as iemand wat baie lief is vir haar gemeenskap én die Here. May vertel sy ken ouma al vanaf haar Sondagskool- dae in die Ou Apostoliese kerk toe hulle nog saam in die gemeente-koor gesing het. May vertel: “Dis ’n groot voorreg om haar te ken. “Sy het haar kinders in die kerk grootgemaak. “Ons is amper soos familie. “Elke jaar het ons vir haar ’n uitnodiging gestuur vir die party vir die senior burgers. “Sy is die een wat vir ons aanmoedig en ’n toespraak maak. “Wat vir my uitstaan van haar is haar standvastigheid in haar kerk en dat sy ’n mense-mens is. “Sy respekteer ouer mense sowel as kinders en dis seker hoe sy haar ouderdom bereik het. “Ek het nog nooit gehoor dat sy ’n lelike woord uiter nie en dis die waardering wat ek vir haar het. Dis ’n groot voorreg om te kan spog met die oudste inwoner. Sy gee vir on”s daai moed, selfs vir my om iets vir die community te beteken. Om nie net te praat nie, maar ook te doen. “Dis hoekom ek betrokke is in ons gemeenskap. Sy sê altyd dat jy God bo alles moet liefhê. Dis deur liefde wat sy hierdie ouderdom bereik het.”