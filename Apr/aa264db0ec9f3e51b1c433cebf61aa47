DIE ontsaglike talent in WP darts is Sondag weer onderstreep toe vier spelers, wat 26 jaar en jonger is, vir die halfeindronde van die Friends Challenge by die Grassy Park Hotel gekwalifiseer het. Dis veral die 15-jarige Jaden Erasmus wat die oë laat rek het toe hy die ervare Clifford Stradling met 6-0 in die kwarteindronde uit die pad gevee het. Erasmus is egter in die halfeindronde met 6-5 deur Justin van der Westhuizen geklop. Van der Westhuizen is onlangs in die eindstryd van die Last Man Standing-toernooi geklop. Erasmus is duidelik ’n speler wat nog diep spore in die sport kan loop en fyn moet dopgehou word in die toekoms indien hy met sy skitterende spel kan volhard. Cameron Carolissen was oudergewoonte weer op sy stukke en het die eindstryd met 6-2 teen Van der Westhuizen gewen. Daywin Adams was ook skitterend op dreef toe hy Graham Filby met 6-2 in die kwarteindronde uitgeskakel het. Hy is egter deur Carolissen geklop. Die nuwe seisoen begin Woensdagaand.