NET toeskouers met maskers sal môre by Montagu se eerste bokstoernooi by die Primêre Skool W.A. Rossouw toegelaat word, sê die organiseerder, Roscoe Pekeur. Die toernooi word van 09:00 tot 12:00 gehou en die hekke sal reeds 08:00 oopgemaak word. Pekeur sê sitplek is beperk en daarom moet toeskouers vroeg opdaag as hulle sitplek wil hê. Hy sê hulle is ook welkom om hulle eie kampstoele saam te bring. Toegang is gratis, maar Pekeur vra ’n donasie van net R10 as deel van ’n fondsinsameling vir kinderontwikkeling. As ’n ekstra bonus vir toeskouers sal die body­build­er Cleve Williams voor die hoofgevegte ’n vertoning lewer. Weens beserings moes die program effens aangepas word. Taariq van der Ross (Somerset), Cyrus Angers (Ashton) en Elvan Verhoog (Montagu) moes hulle weens skete aan die toernooi onttrek. Garnet Mcthomas en Renaldo Fredericks van Worce­ster is nuut op die program en veg in die Cape Winelands se amateur-liga. Montagu se toernooi kan die pas aangee vir ander toernooie vorentoe in die Boland.