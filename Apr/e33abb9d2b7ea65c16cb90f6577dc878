THOMAS Tuchel, manager van Chelsea, het behoorlik uitgevaar teen die skeidsregter ná hul Champions League-treurmare teen Real Madrid. Dit was tydens die tweede been van hul kwarteindstryd Dinsdag in die Santiago Bernabeu. Tuchel was nie beïndruk met die fluitjieblaser, Szymon Marciniak, se optrede nadat hy met sy eweknie van Real, Carlo Ancelotti, gelag het ná die wedstryd nie. Die Blues het dapperheid getoon en byna ‘n haas uit die hoed getrek toe hy Real in een stadium met 3-0 teen die toue gehad het om ‘n agsterstand van 1-3 ná die eerste been uit te wis. Die video-asssitentskeidregter het ook Marcos Alonso se doel vir Chelsea van die hand gewys nadat hy die bal met sy hand beheer het voordat hy die nette laat raas het. Dit was egter 'n doel deur Rodrygo en Karim Benzema se kopskoot in extra time wat Chelsea se harte gebreek het. “Ek is teleurgesteld dat die skeidsregter ‘n goeie tyd saam met Carlo gehad het,” het Tuchel ná die wedstryd gesê. “Toe ek wou gaan dankie sê, het hy saam met die opponent se afrigter geglimlag en gelag. "Ek dink dit is die verkeerdste tyd om dit ná die eindfluitjie te doen, na 126 minute van 'n span wat hul harte gegee het. “Indien jy 'n skeidsregter met die ander afrigter sien glimlag en lag, is dit slegte tydsberekening. Ek het dit vir hom gesê,” het die Duitser bygevoeg.