BAYVIEW FC het Sondag sy plek in vanjaar se Bayhill Cup finals in Belhar bespreek. Dit is ten koste van ’n gewilde span, Milano United, wat op penalties, vasgeval het. Dit klaar ook nou sake op wat die een onbekende span (Mitchells Plain LFA) in die groep, betref. Nou moet daar nog net een ander span bevestig word. PJ Williams, toernooi-direkteur van die Bayhill Premier Cup, het aan Son vertel dat hulle die span genaamd “wild card” teen Dinsdag bekend sal maak. “Indien die ‘wild card’ nie deel van die toernooi kan wees nie, het ons twee spanne (Blue Downs en Everton) wat tans op standby is en hulle is bewus daarvan,” het Williams uitgewys. “Ons vergader môre (vandag) om die span te bevestig “Dit is belangrik dat die span bekend gemaak moet word (teen Dinsdag) sodat al die spanne die nodige reëlings kan tref,” het Williams verder gesê. Die toernooi, wat nou gedoop word as die Roger Clayton Cup, word vanaf 13 tot 18 April by die Erica Park-sportterrein in Belhar. Dit gaan beslis ’n buitengewone toernooi wees, juis omdat een van die stigterslede, Clayton, se stem vir ewig stil is. Clayton, of “Mr Bayhill” het laas jaar afgesterf ná betrokkenheid van meer as drie dekades met dié gesogte jeugtoernooi. Intussen het Highlands Park sy titel die langste gehou sonder om dit te verdedig. Dit is natuurlik omdat die Covid-19-pandemie die toernooi die vorige twee jaar op ys gesit het.