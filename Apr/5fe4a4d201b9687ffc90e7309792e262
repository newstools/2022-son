HOOFMAN Poem Mooney van Bridgton in Oudtshoorn glo dit is belangrik vir ons eie mense om hul stories te vertel sodat ons ons met ons komvandaan kan vereenselwig. Hoofman Poem het dié mening onlangs sterk uitgespreek tydens ’n boekbekendstelling wat aangebied is deur Son en kykNET by die Klein-Karoo Nasionale Kunstefees. “Ons mense is geneig om vinnig te sê hulle is Iere en vergeet van die Khoi-herkoms. Ons is die inheemse mense van die land en ons moet kan trots wees op ons herkoms,” deel hoofman Poem. Hier het ds. André Boezak van die Verenigende Gereformeerde Kerk, hoofman Poem en Jan van Wyk hul onderskeie boeke uitgestal en aan die gemeenskap van Bridgton voorgelê. Kerriesous Die insiggewende boekbekendstelling is afgesluit met ’n smaaklike Karoo-ete uit die hande van talentvolle anties uit dié gemeenskap. Ons is bederf met roosterkoek, broodrolletjies, volstruisvlerkies, asook volstruis-kneukels wat in ’n geurige kerriesous geweek is.