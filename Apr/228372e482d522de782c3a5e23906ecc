HUL oog is op die bal wanneer dit kom by positiewe ontwikkeling en die onlangse Paasnaweek bewys dinge in die Leonsdale-gemeenskap in Elsiesrivier verander. Só sê Gavin Marcus, ondervoorsitter van die organisasie Leonsdale Community Shepherd Outreach in Leonsdale, oor die sokkertoernooi wat Saterdag op die Sleepy Hollow-sportveld plaasgevind het. “Ons het amper 12 jaar gelede die sokkerliga en -toernooie hier in die gemeenskap begin. Ons fokus was eers op peace cups vir gangsters, maar ons het dit na die Easter Tournament verander. Dié naweek het ons besluit om dit om te draai en dit ’n toernooi gemaak wat op die jeug fokus. “Die ondersteuning wat ons gekry het, was groot en dit het vir ons gewys ons fokus is reg,” vertel Marcus.