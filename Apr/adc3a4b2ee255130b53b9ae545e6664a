DIÉ keer kry Manchester City die kans om die druk op Liverpool te plaas in die wedloop om die Engelse Premierliga-titel. Dié spanne is tans in ’n hewige stryd om die kroon gewikkel, met Liverpool wat die afgelope paar wedstryde elke keer kans gekry het om die Cityzens te laat sweet. Met net een punt wat die spanne skei, het die Reds elke keer in die vroeë wedstryd gespeel en sodoende met maksimum punte die top-plek by City oorgeneem. Dié naweek kry City, wat tans een punt voor is in die wedloop, egter kans om sy voorsprong te vergroot voordat Liverpool eers Sondag in aksie gaan wees. Pep Guardiola (manager) se City-span kom teen Watford te staan in ’n game wat die voorloper in die Etihad Stadium behoort te wen. Drie punte uit dié krag­meting sal City vier punte voor Jürgen Klopp se Liverpool plaas, wat beteken die Reds sal City nie dié naweek uit die voorste posisie kan lig nie. Liverpool is tans skitterend op dreef en het Dinsdag met sy oorwinning oor Manchester United gewys dié titelstryd gaan tot die bitter einde geveg word. Moeilik Die span van Anfield kry Sondag besoek van sy buurspan Everton in ’n wedstryd wat baie interessant kan verloop. Op huidige peil het Frank Lampard se Toffees geen kans om die Reds te stuit nie. In derbies soos dié is dit egter moeilik om ’n voorspelling te waag. Waar Liverpool veg om die titel, is Everton tans in ’n stryd om oorlewing net buite die relegasiesone. Drie punte is dus vir albei spanne baie belangrik. Nog ’n wedstryd wat groot belangstelling lok, is dié tussen Arsenal en Manchester United in die Emirates Stadium. Die Gunners vuur tans op alle silinders en met ’n plek in volgende seisoen se Champions League op die spel, gaan die vonke beslis spat. United het die afgelope paar weke erg teleurgestel, maar daar sal gehoop word die nuus oor Erik ten Hag se aanstelling as bestuurder vir volgende seisoen sal nou die beste uit van die spelers bring. Arsenal sal as die gunsteling opdraf. Spurs sal ook hulle kanse vir Champions League-sokker wil versterk met ’n sege oor Brentford.