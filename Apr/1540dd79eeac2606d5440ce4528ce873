DIE Bulls se afrigter, Jake White, se koffie proe seker teen vanoggend nog daai bietjie ekstra bitter ná Saterdag se nederlaag teen die Stormers. Ná die afgelope naweek se nederlaag van 17-19 teen die ou vyand in die United Rugby Champion­ship (URC) het White nie sy woorde gemince oor ’n beslissing wat na sy mening sy span ’n wen gekos het nie. Dít was toe die Stormers se Hacjivah Dayimani ’n hoogvat op Kurt-Lee Arendse uitgevoer het. Arendse was op pad om ’n sekere drie vir die Bulls te gaan druk. Die bal is egter in dié onwettige duikslag aangeslaan. Dayimani is afkoel-stoel toe gestuur (geel kaart), met die Bulls wat vanaf dié strafskop vir die oortreding ’n drie gaan druk het. White het gesê: “Jy gaan natuurlik die bal aanslaan as iemand jou teen die nek tref. “Ons het uiteindelik van daar gedruk. Hy (Dayimani) het ’n geel kaart gekry. Ek kan selfs vra vir ’n rooi kaart op die kykweer, maar dit sal nie die uitslag verander nie.” Intussen is White ook lekker moerig vir die veteraan-haker Bismarck du Plessis. Hy dien ’n skorsing uit vir swak dissipline en kon nie gekies word vir die Pretorianers se 23-tal teen die Stormers nie. “Ek is nie gelukkig met hom nie, en hy weet dit,” het White gesê.