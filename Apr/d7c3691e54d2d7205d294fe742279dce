DIE Gautengse departement van gesondheid sê dit is bewus van swanger vroue wat op die vloer slaap by die Rahima Moosa Mother and Child-hospitaal in Johannesburg. In ’n video wat deur die maycolid vir gesondheid en maatskaplike ontwikkeling vir die stad Johannesburg, Ashley Sauls, vasgevang is kan gesien word hoe die vroue op die vloer van ’n hospitaalgang slaap met min of geen komberse nie. Sauls het ’n video van die voorval, wat vroeg Saterdagoggend vasgevang is, op sosiale media geplaas. Hy beweer die vroue slaap al byna drie dae op die vloer. “Ek het dadelik soontoe gegaan en het ongelukkig gevind dat dit waar is. Ons kan nie toelaat dat dit voortduur nie. Ons moet die hart van diens herstel,” het Sauls geskryf. Dit is nie duidelik of Sauls die toestemming van die vroue in die video gehad het om die beeldmateriaal op sosiale media te deel nie, en Jacaranda FM News het gekies om nie die video te publiseer nie weens privaatheid en waardigheidsoorwegings. Die departement sê die saak is na die hospitaal se CEO verwys. – Jacarandafm 