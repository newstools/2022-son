DRIE jong manne van Barrydale in die Overberg beoog om die dorp trots te maak. Dit is wanneer hulle van 12 tot 15 Mei aan die Suid-Afrikaanse Na­tional Kickboxing Champion­ships in Mosselbaai gaan deelneem. Jubraun Solomons, Elxzandre Syster en Heinrich Coetsee is die drie manne wat tans kliphard besig is om in die gimnasium by die Barrydale Panic Room te oefen. “Dit is nie net ’n eerste vir Barrydale Panic Room se vegters nie, maar ook ’n eerste vir die dorp dat drie jong manne daarin geslaag het om vir die SA National Kickboxing Championships in Mosselbaai te kwalifiseer,” het die vegters se afrigter, Conroy Williams, gister aan Son gesê. Volgens Williams is die Panic Room eintlik sy garage en driveway waar van die jeugdiges van Barry-dale aan mixed martial arts (MMA) kom deelneem. “Die drie vegters kom uit moeilike omstandig­hede waar hulle deur enkelma’s grootgemaak is. “Hulle kom elke dag van die werk af na my gar­age om te kom oefen. Hulle moet hulle eie fondse insamel om aan die SA champs deel te gaan neem. “In 2019 het die gemeenskap van Barrydale my support om in Amerika te gaan deelneem. Vir die drie om te kwalifiseer moes hulle eers hier in die Overberg-distriksmunisipaliteit deelneem en daar wen. “Daarna is hulle vir die Wes-Kaapse champs gekies. “Hulle het die Overberg-distrik in die Wes-Kaapse champs by die Retreat Civic Centre in Kaapstad gaan verteen­woor­dig. Handskoene “Daar het hulle die Wes-Kaapse span gehaal wat aan die nasionale byeenkoms in Mosselbaai teen die ander provinsies gaan deelneem. “Een van die boere in die streek en die gemeenskap het weer na die paartie gekom om dit moontlik te maak vir hulle om Mosselbaai toe te gaan. “Daar is egter nog ’n paar goed soos spesiale handskoene wat hulle benodig,” sê hy.