Bonita Wat Gaan Arche Sê? Dít is ’n storie wat twee families van verskillende geloofsagtergronde saambring op ’n dramatiese wyse, maar met soveel humor wat ál die spanning breek. Dit is een van die produksies wat hierdie week by die Zabalaza-fees by die Baxter Teater gesien kan word. Die storie vertel die verhaal van ’n jong paartjie wat hul eersteling verwag en die nuus met hul baie geestelike ouers moet deel. Kay-dee Griebelaar (21) van Prince Albert speel die rol van Bonita, die jong meisie wat nog twee jaar op universiteit het en wie se ouers baie trots is op haar. Haar boyfriend se ouma, Gafsha, word deur Lise-Mari van Wyk vertolk. Vir Kay-dee het toneelspeel op hoërskool begin toe sy en klasmaats in 2018 na die Artscape Teater gegaan het. “Ek kan nog onthou die teater was vol en ek moes op die trappe sit. Dit is toe ek myself op die stage gesien het. “Ek is daardie dag huis toe en het vir my ma gesê ek wil drama studeer.” Vir Lise-Mari, oorspronklik van Bloemfontein maar wat haar lewe lank op Worcester woon, het alles ook by die Kunstekaap begin. Sy vertolk die rol van die feisty ouma Gafsha en vertel haar loopbaan het as jong meisie begin toe sy die teater besoek het. “Ek het gedink dit is cool en op 10-jarige ouderdom het ek begin skryf. “Toe ek 13 was, het ek begin act deur aan kompetisies deel te neem en in gr. 10 het ek drama begin doen.” Lise-Mari is gebore met ’n genetiese oogsiekte, maar dit het nooit in haar pad gestaan nie. “Alles is swart en wit en ja, my sig gaan agteruit, maar ek kom dit nie eintlik agter nie.” Sy vertel daar is uitdagings op die verhoog. “Wat vir my nice is, is wanneer ek tyd het om op die verhoog te stap en die stel te leer ken. Ek tel ook my tree. Dis hoe ek independently op die verhoog beweeg sonder om te lyk asof ek gestremd is.” Sy voeg by die support van ander akteurs speel ook ’n belangrike rol. “Hulle help my op die verhoog en dit maak dinge vir my makliker en meer gemaklik.” Lise-Mari sê met ’n lag haar karakter is high maintenance. “En sy het ’n houding, maar sy verklap ook aan die einde ’n geheim. “Omdat sy self ervaar het dat liefde enige boundaries oorwin, ondersteun sy vir Abdul en Bonita. Dit gaan nie oor geloof nie, maar oor liefde.” Kay-dee voeg by die doel van die produksie, waar sy die swanger Christen-meisie speel, is om mense te wys verskillende gelowe kan bymekaar kom. “En wanneer hulle bymekaar kom, is dit nie noodwendig die een moet vir die ander se geloof verander nie. “Met dié storie wou ons wys dat ons ook ons eie besluite kan maak op ’n verantwoordelike wyse.” Vir Kay-dee is teater rou en baie dieper as televisie-acting. “Ek hou van life op die stage waar mense my gevoelens kan sien en hoor. Met teater kan jy ook nie foute maak nie. “Alles moet perfek wees, ek hou daarvan om ’n live audience te hê.”