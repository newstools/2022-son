DIE akteur Will Smith het bedank uit die Hollywood Academy of Motion Picture Arts and Sciences. Hy het Vrydag gesê dat die klap wat hy aan die aanbieder Chris Rock op die verhoog by vanjaar se Oscars-seremonie uitgedeel het, was “skokkend, pynlik en onverskoonbaar.” Smith het gesê: “Ek het die vertroue van die Academy verraai. Ek het ander genomineerdes en wenners hul geleentheid ontneem om te vier en gevier te word vir hul werk. Ek is hartseer. "Dus bedank ek as lid van die Academy of Motion Picture Arts and Sciences, en sal enige verdere gevolge aanvaar wat die raad toepaslik ag.” David Rubin, president van die filmakademie, het Vrydag gesê die groep aanvaar Smith se bedanking maar sal voortgaan met dissiplinêre prosedures wat tot bykomende sanksies kan lei. Die saak sal op die groep se volgende raadsvergadering op 18 April bespreek word. - timeslive