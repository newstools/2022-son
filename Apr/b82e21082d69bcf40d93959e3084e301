MIN mense weet Suid-Afrika se nuwe swaargewigbokskampioen, Josh Pretorius, was ook ’n bedrewe rugbyspeler. Pretorius sê hy het sy rugby vir die Richardsbaai-klub baie geniet waar hy as haker uitgedraf het. Hy het egter in ’n kort rukkie ’n groot indruk met sy vurige inklimspel gemaak en is in 2016 gekies om twee wedstryde vir Noord-Natal teen Suid-Natal te speel. Pretorius het daarna sy tokse gebêre om in 2017 ’n beroepsbokser te word. Hy sê hy het aan net twee amateur-gevegte deelgeneem. Pretorius het verlede naweek die nuwe SA kampioen geword deur Juan Roux by Emperors Palace gerieflik met punte oor 12 rondes te klop. Sy oorwinning was vir talle ’n verrassing omdat Roux as die gunsteling deur die toue geklim het. Pretorius sê Golden Gloves se promotor, Rodney Berman, het hom in Richardsbaai gebel om hom met sy oorwinning geluk te wens. Hy sê ook hy sal op 11 Junie teen Chris Thompson kragte meet op Berman se volgende toernooi by Emperors Palace. Thompson is ook ’n bokser wat van die tussengewig- na die swaargewigafdeling opgeskuif het. Gerrie Coetzee en Francois Botha was die plaaslike boksers na wie Pretorius opgekyk het. Dit terwyl Muhammed Ali, Mike Tyson en Canelo Álvarez tans die oorsese boksers is vir wie hy groot agting het.