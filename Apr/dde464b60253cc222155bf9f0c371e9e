EEN VAN Mzansi se mooistes het die naweek in die Kaap afgehaak. Ons voormalige Mej. Suid-Afrika, dr. Tamaryn Green, het haar elegante troufoto’s op sosiale media gedeel. Die mediese dokter het Saterdag tydens ’n luukse seremonie in Kaapstad aan haar sakeman, Ze Nxumalo, gesê ‘I do’. Talle bekendes het die troue bygewoon, insluitend, Natasha Joubert (Mej. Heelal Suid-Afrika 2020), Basetsana Kumalo (Mej. SA 1994), K Naomi (TV-persoonlikheid), Anele Mdoda (radio- en TV-persoonlikheid) en die EFF-leier, Julius Malema, onder andere. In ’n Instagram-post van Mdoda - ’n foto van haar en Tamaryn, reageer die bruid en sê: “Dankie my babes. Jy is een powerhouse en ongelooflike vro?u. Kyk altyd op na jou. Dankie vir alles.” Die ses strooimeisies was almal in wit rokke geklee. Die Paarlse skoonheid het die eerste keer in Oktober 2018 aangekondig dat sy met die sakeman Ze Nxumalo uitgaan. Die paartjie het hul verhouding op die rooi tapyt amptelik by die 2019 Style Awards en hul verlowing in April verlede jaar aangekondig. In Oktober 2021 het die voormalige skoonheidskoningin haar volgelinge ’n kykie van binne gegee in haar umembeso-seremonie - ’n Zoeloe-tradisie wat die verbintenis van die huwelik tussen twee mense vier.