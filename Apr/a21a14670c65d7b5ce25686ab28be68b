CHARLES Leclerc het vir ’n stukkie persoonlike geskiedenis gesorg Saterdag toe dié boorling van Monaco in sy Formule Een (F1)-Ferrari-motor vir die eerste wegspring-plek in die Australiese Grand Prix in Melbourne gekwalifiseer het. Die amptelike wedren vind Sondag vanaf  07:00 plaas en word op SuperSport se motorsport-kanaal 215 uitgesaai. Dit was egter ’n bittersoet dag van kwalifisering vir wegspringplekke vir die Scuderia (bynaam vir Ferrari). Carlos Sainz, in die tweede Ferrari, gaan vanuit die negende plek moet wegspring. Dié Spanjaard het nie ’n goeie kwalifisering beleef, veral nie in die laaste ronde van kwalifisering (Q3) nie. Hy het basies nie tyd gehad om vir een laaste keer ’n vinnige tyd te jaag om op sy negende plek te verbeter. Die soet – Leclerc se eerste plek - sal egter baie beter as die bitter van Sainz proe, want as die geskiedenis van Australiese Grands Prix in ag geneem word, is dit gewoonlik die renjaer wat vir die eerste plek kwalifiseer wat op die Albert Park-baan wen. Dié baan spog egter met verskeie veranderinge vanjaar en bied die Red Bull-span se Max Verstappen (tweede wegspringplek) en Sergio Perez (derde) die kans om vanaf die wegspring druk op die Ferrari voor hulle toe te pas. Dit is die tweede keer vanjaar dat Leclerc voor wegspring. In Bahrein het hy hieruit voordeel getrek deur die wedren te wen. Sy tyd van een minuut 17,868 sekondes sal ook Red Bull so ’n bietjie koue rillings gee voor Sondag se wedren. Oor sy eerste plek sê Leclerc: “Dié naweek het ons rêrig hard gewerk. Dit was so ‘n bietjie van ’n gemors in die drie oefensessies. “Q3 het ek dit reggekry om alles in plek te kry, so dit voel goed en ek is baie gelukkig om op die voorste plek weg te trek môre. “Dit is lekker om die kar te ry. Ons is self verbaas met ons spoed gedurende kwalifisering.”   Dit is die 11de keer in LeClerc se loopbaan dat hy vir die voorste plek vir ’n Grand Prix kwalifiseer. Intussen sal die spanbestuur van Williams seker teen nou al daaraan begin dink om van Nicolas Latifi as renjaer ontslae te raak. Dít nadat Latifi in kwalifisering weer in ’n ongeluk betrokke was. Dit is nou die vierde keer agtereenvolgens dat hy met die Williams-motor in ‘n ongeluk betrokke is.