WILLIAM Kaptein het Woensdag sy staal in die Retail Capital Langa Run4Freedom 10 km-wedloop in Langa gewys. Kaptein, wat die organiseerders van die wedloop, die Langa-atletiekklub, verteenwoordig het, het die 10 km deur die strate van die oudste township in Suid-Afrika in ’n blitsige 29 minute en 35 sekondes afgelê. Dié 29-jarige atleet van Robertson was in ’n hewige stryd met André Afrika (29.37) van Nedbank gewikkel. Kaptein het Afrika met slegs twee sekondes geklop. Star Shayamano (30.38) van die Atlantic-atletiekklub moes met die derde plek tevrede wees. Mthandazo Qhina (30.43) van Nedbank het met die louere vir mans tussen 40 en 49 jaar weggestap. Spanprys Sy Nedbank-spanmaats Lindikhaya Mthangayi (30.50) en Ricardo Blaauw (32.10) was die tweede en derde veteraan oor die eindstreep. Die eerste junior was Uzukhanya Makhana (32.13) van VOB, terwyl die immergroen John September (35.10) van Itheko weereens die beste man in die ouderdomsgroep tussen 50 en 59 was. Afrika, Qhina, Mthangayi en Brandon Lewin, almal van Nedbank, het met die spanprys weggestap. In die wedloop vir vroue was Zintle Xiniwe (35:09) heeltemal te vinnig vir Paige Mackenzie (39.22) van Langa. Philiswa Dahne (41.47) van VOB was die beste van die vroue in die ouderdomsgroep tussen 40 en 49. Obertina Kanyongo (40.29) was die vinnigste vrou tussen 50 en 59, terwyl Tiffany Michaels (45.32) van Mitchells Plain Titans die eerste junior was. Die gemeenskap van Langa wat vanjaar die 99ste bestaansjaar van die township vier, het in hul hordes uitgekom om die sowat 1 500 langasems wat aan die wedloop deelgeneem het, te kom ondersteun. Hotklou-kolwer Een van die bekendste deelnemers aan die wedloop was, Temba Bavuma, die huidige kaptein van die Proteas se eendaagse krieketspan. Die 31 jarige hotklou-kolwer van die Proteas is ’n trotse boorling van Langa.