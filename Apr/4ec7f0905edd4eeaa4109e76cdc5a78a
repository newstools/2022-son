ROBERTSON. – Nie eens ’n hoenderboer sal sy hoenders in ’n hok aanhou wat net twee meter groot is nie. ’n Getroude couple woon nou al vir byna 20 jaar in so ’n enkelkamer waarin die Langeberg-munisipaliteit hulle geprop het. Jacob (59) en sy vrou, Lena Johannes (59), het nog nooit ’n huis van hul eie gehad nie. Lena moet die beperkte spasie so benut dat daar ’n slaapkamer, badkamer en ’n kombuis inpas. Die twee is beide ongeskik vir werk verklaar en moes hul leeftyd lank swerf. Nadat ’n voormalige raadslid, Kosie Burger, hulle in die een-vertrekkie in die Ramkamer-woon-eenheid in Vierde Laan tydelik huisvesting gebied het, hoop die couple dat hulle tog eendag voordat hulle hul oë toemaak, in hul eie Hop-huis sal intrek. Dié eenhede het in die veertigerjare aan enkellopende mans huisvesting gebied wat vir die munisipaliteit gewerk het. Al die wooneenhede is toe later omskep en groter gemaak, behalwe die een waarin die Johannes-egpaar nou woon. Jacob sê hulle kan nie eens gaste ontvang nie, wat nog te sê van Krismis-tye. “Ons kleinkinders moet buite pophuisie speel, en wanneer dit die dag reën, druk ons hulle maar almal in ’n hoekie,” sê Jacob. Lena sê haar wens is dat hulle tog eendag aan hul eie huis sal kom wat net groter is. “Ons skuur letterlik verby mekaar, so bitter klein is die spasie,” kla Lena. Volgens haar is die toilet ook in die kleine spasie en hul waterkraan is ook langs die toiletpot aangebring. “Dit is vir ons maar ’n moeilike situasie om nou al vir 20 jaar so te leef,” vertel Lena. Die couple sê Burger en nog vorige raadslede het hulle mooi beloof dat hulle nie vir lank in die vertrekkie sou woon nie. Nou met die verkiesingstyd wat verby is, was hier by die couple weer raadslede wat sê dat hulle vir hul partye moes stem. Alhoewel die paartjie gestem het, sê hulle dat hulle steeds nie hoop verloor om tog hier weg te trek nie. Tans is die munisipaliteit besig met behuisingsprojekte en die couple wag nou net op daai dag wanneer hul trek gekarwei gaan word. Willy-John Gordon, ’n munisipale woordvoerder, verduidelik die wooneenhede in Hopley-laan, Robertson, bekend as die “Ramkamers” het uit 13 enkeleenhede bestaan en is later in sewe gesinseenhede omskep. “Die Langeberg-munisipaliteit sal ’n terrein-inspeksie doen om vas te stel wie die eenhede beset en regulasie-opsies ondersoek,” sê Gordon.