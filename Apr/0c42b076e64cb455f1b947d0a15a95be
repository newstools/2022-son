DIT wil voorkom asof die wiele besig is om af te val by Stellenbosch FC. Coach Steve Barker se span is nou vyf wedstryde sonder ‘n oorwinning en het nog nie ‘n wedstryd in 2022 gewen nie. Stellies het Saterdag in die Danie Craven-stadion weer waardevolle punte afgestaan deur met 1-1 teen Sekhukhune United gelykop te speel. Stellenbosch het laas in Desember 2021 sukses in die Premierliga geproe. Die besoekers het in die eerste helfte die voortou geneem toe Babina Nonka met ‘n briljante bicycle-kick sukses behaal het. Stellies het in die tweede helfte veel beter vertoon. Die tuisspan is beloon met ‘n doel deur Juan Ortiz ná goeie spel deur Sibongiseni Mthethwa. Albei spanne het kanse gehad om met maksimum punte weg te stap, maar kon net nie afrond nie. Die besoekers se Wes-Kaapse ster, Yusuf Maart van Atlantis, het skitterend vertoon en is as Speler van die Wedstryd aangewys. Stellenbosch is nog stewig in die vyfde posisie en goed op pad om vir volgende seisoen se top-agt te kwalifiseer. 