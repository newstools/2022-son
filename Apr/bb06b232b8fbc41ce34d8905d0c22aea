KEITH America, een van die Kaap se dodelikste strikers in sy hey-day vir klubs soos Santos en Cape Town Spurs, was al soveel onreg aangedoen in sy loopbaan as coach, maar selfs dit sit hom nie van plak af nie. Inteendeel, dit spoor hom meer aan om sy kennis en vernuf met die aspirante jong spelers te deel, omdat hy een van die opregte coaches is wat dit doen “for the love of the game”. Dit is waarom hy deesdae betrokke is by Adler FC International, wat help met die ontwikkeling van spelers en vir hulle klubs vind. Dit is ook as spelers wil verbeter of die fyner kunsies van die beautiful game wil aanleer. “Ek het ook laities van Ubuntu en Cape Town Spurs hier,” het die 62-jarige coach gesê. “Maar dis oop vir enige laitie wat voel hy kan nog verbeter. Dit is van beginner tot ’n established player. Die ouderdomsgroepe strek van ses tot 12 en dan weer van 13 tot 21.” Die sessies hang af van die spelers se beskikbaarheid. “My vernaamste dag is Saterdag, én wanneer daar spelers beskikbaar is gedurende die week, dan is ek daar.” Terwyl daar duisende rande betaal word vir sokker ontwikkeling, druk America deur met die bare minimum omdat hy nie deur geld gedryf word nie. “Ek kan nie laat ’n tekort aan finansies my agterhou of die spelers se groei stuit nie. Ek sal steeds my dienste aanbied, met of sonder geld. “Vir my was dit nog nooit oor geld nie. Maar ek moet sê dat ek geskok was om te sien hoe ouers bereid is om iets soos R3 500 te betaal vir ’n vyfdag-oefenprogram vir hul kinders. “Die ironie is, dan justify die training skaars daai geld wat hulle vra. Ons het ook Tashreeq Matthews, wat vir Varbergs BoIS in Swede speel, wat hom kom fiks hou by ons in sy aftyd. Fagrie Lakay het ook al in die verlede ’n paar sessies by ons geniet,” het hy gesê. America soek nou sponsors vir dié program en noem dat dit ook ’n social responsibility program is vir die Leliebloem House in Athlone. America bied elke week oefening by 193 Belgravia Road aan, afhangend van die spelers se beskikbaarheid. Hy kan op 062 529 0908 gebel word.