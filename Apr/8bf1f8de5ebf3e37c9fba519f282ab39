SUID-AFRIKA se heel eerste eko-fliek, Gaia, is van Vrydag beskikbaar op DStv se BoxOffice. Die fliek het al verskeie toekennings oorsee gewen en is verlede maand ook bekroon as die beste speelfilm op die spoggerige Silwerskerm-fees se toekenningsaand. Die fliek deur die plaaslike filmmaker Jaco Bouwer handel oor ’n natuurbewaarder, gespeel deur die uitmuntende aktrise Monique Rockman, wat ’n vreemde man en sy seun ontdek wat in die wildernis leef, en daarmee saam ’n geheim wat die wêreld gaan verander. Verdag Op ’n roetine-patrollie in ’n wildernisgebied ontmoet ’n natuurbewaarder ’n kluisenaar-pa en -seun wat ’n post-apokaliptiese leefstyl volg. Hulle volg skynbaar hul eie godsdiens in ’n geheimsinnige verhouding met die natuur. Vele aspekte van hulle bestaan is verdag, maar wanneer hul skuiling een nag deur vreemde, onmenslike wesens aangeval word, besef sy dat daar ’n groter bedreiging in hierdie ontluikende wildernis skuil. Gaia gaan nie oor ’n liefdevolle aard-moeder nie. Dit is ’n ekologiese gruwel-fantasie wat die mens se geskiedenis irrelevant maak. Dis is ’n skitterende movie om te kyk, maar as jy erg kleinserig is, moet jy maar tussendeur die kombers loer. Dit is erg grafies en sal jou beslis laat kriewel.