CRUSADERS het op die eerste dag (Donderdag) van die Transnet Saldanha Super8-klubrugbytoernooi behoorlik hul stempel afgedruk. Die span van die Suid-Kaap word nou as die groot gunsteling beskou om dié gesogte titel te wen. Crusaders kom Saterdag in die semi-final teen Roses United te staan. Dié wedstryd, wat om 14:10 in die Saldanha Stadium beslis word, beloof om goeie hardlooprugby op te dis. Crusaders het veral beïndruk met hul voorspelers-spel. Dié span het Kuilsrivier met 34-20 geklop en daarmee ’n reuse-waarskuwing aan die res van die aanspraakmakers uitgestuur. Die span het dié oorwinning behaal sonder sy hoofafrigter, Ricardo Beukes. Beukes se adjudante, Jonathan Payle en Joe Rossouw, het hulle egter uitstekend van hul taak gekwyt. Dié twee coaches het menige oë laat rek toe hulle eensklaps vyf veranderinge kort ná die rustyd aangebring het. En dít teen die sterk wind wat spel baie moeilik gemaak het. Die slot Dean Malherbe het ’n uitstekende wedstryd beleef. Die stryd tussen die gasheer, Saldanha, en Darling was ’n teleurstellende een, veral vir die ondersteuners van Darling. Die besoekers het talle kanse, veral in die tweede helfte, verbrou om punte aan te teken en die stryd in hul guns te laat swaai. Saldanhaai het naelskraap met 20-18 gewen. Darling het kort ná die rustyd die voortou geneem toe sy kaptein, Earl Lewis, met ’n strafskop geslaag het. Maar toe klits die tuisspan se heelagter, Girsh Gurah, twee strafskoppe tussen die pale deur om die stryd in Saldanha se guns te swaai. 