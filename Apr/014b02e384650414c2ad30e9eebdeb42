DIE vloede van verlede week in dele van KwaZulu-Natal en die Oos-Kaap, was die “ergste in menseheugenis”. Só het die minister van samewerkende regering en tradisionele sake, Nkosazana Dlamini-Zuma, gesê. KwaZulu-Natal het tussen 300 en 400mm reën binne 24 uur gehad wat veroorsaak het dat meer as 400 mense gesterf en talle steeds vermis word, én miljarde rande se skade is aangerig. Containers, huise, karre en mens en dier het in die ramp weggespoel. Dlamini-Zuma het gesê dit was nie eens die natste maand in Durban nie, en dit is alles ’n teken van klimaatsverandering. “Wetenskaplikes sê al lank die oostelike dele van die land gaan meer vloede kry en die westelike dele gaan droër word. “Klimaatsverandering is met ons en ons begin die effek daarvan voel.” Durban se kamer van koophandel het gesê die skade kan miljarde rande beloop. Skoonmaak-operasies is steeds aan die gang en talle NGO’s spring ook in om te help. Baie plekke is steeds sonder krag en skoon water, en baie skole kan steeds nie oopmaak nie omdat hulle beskadig is. Vroeër het die premier van KwaZulu-Natal, Sihle Zikalala, gesê 551 skole in die provinsie is geraak en 98 skole sal mobiele klaskamers moet kry. Zikalala reken R5.6 miljard gaan nodig wees om die provinsie se paaie te herbou. – Times Live en eNCA 