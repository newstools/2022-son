HY HET die Masterchef-reis begin met die gevoel dat hy nie kon wen nie. Shawn Godfrey het homself verras en weggestap met die ultimate-prys as wenner van die vierde Masterchef SA-seisoen. Die 34-jarige pa van drie en entrepreneur van Kaapstad sê alhoewel hy gevoel het hy kon nie wen nie, het hy homself belowe om sy beste te doen. “Selfs tot in die laaste minute was ek nie eers seker ek het gewen nie.” Hy vertel sy vrou, wat hom ingeskryf het, het van dag een af in hom geglo en hom ondersteun. Wanneer hy gevoel het hy het nie goed gedoen nie, was dit ook sy vrou wat hom aangemoedig het. Shawn vertel as daar een ding is wat hom tot aan die einde gedra het, was dit sy vrou en die familie. Oor wat sy gunstelinggereg was om te maak, noem hy die seven colours. “Die seven colours verteenwoordig Suid-Afrika. Dit is ’n toonbeeld van wat ons as ’n kultuur is, wat ons kook en hoe lief ons vir kos is.” Hy bieg: “Aan die begin was ek skaam, want ek het gevoel ek verteenwoordig nie Suid-Afrikaanse kos nie.” Die jongste wenner van Masterchef sê daar lê baie opwindende geleenthede in sy toekoms voor. Een daarvan is ’n gesinsreis deur Suid-Afrika. “Wat ons wil doen, is om Suid-Afrikaanse kos te bemeester en die voorstelling van Suid-Afrikaanse kos deur hierdie reis te vind. “Dit sal vroeg in Junie gebeur,” sê hy. Shawn voeg by hy hoop sy reis in die reeks inspireer ander en veral jong mans wat ’n sjef wil word. “Ons sien gereeld vroue in die kombuis en ek is bly ek het daardie stigma op een of ander wyse gebreek.” Shawn vertel hy is ’n regte gesinsman en sy vrou en kinders kook saam met hom in die kombuis. “Ons kook almal saam en ek hoop ek inspireer pa’s wat ook besig is, wat gesinsmanne is, om na hul kinders om te sien en in die kombuis saam met hulle te wees. Begin daardie reis in die kombuis met hulle.”