UNIMIL verkeer onder geen illusie dat hy nog nooit daarin geslaag het om die Maties te klop nie. UniMil en die Maties pak mekaar Saterdag in ’n Superliga A-klubrugbywedstryd van die Westelike Provinsie. En volgens Isma-eel Dollie, afrigter van UniMil, gaan dit beslis ’n geweldige poging van sy klub verg om die wendroogte teen die span van Stellenbosch tot ’n einde te bring. Die wedstryd gaan om 15:30 in plaas van 16:00 op Theo Marais Park afskop. Dit is om voorsiening te maak vir die United Rugby Champion­ship-kragmeting tussen die Stormers en Leinster wat 18:15 in die Cape Town Stadium begin. Dollie het gister aan Son gesê: “Niemand in ons klub was al ooit aan die wenkant teen die Maties nie. As speler het ek ’n paar keer teen hulle gespeel en kon ook nie die Maties ore aansit nie. “Die Maties is beslis die gunsteling en kom met baie verwagtinge en geskiedenis. “Niemand gee ons ’n kans teen hulle nie, maar ons is hap­py daarmee,” sê Dollie. Maties, met ’n roem­ryke geskiedenis, was nog altyd ’n krag in SA Rugby. Hulle was al baie keer die Varsity Cup-kam­pioen, en is waarskynlik die sterkste span in Superliga A. “So, in alle opsigte kry jy nie ’n groter span as die Maties in klubrugby nie. Hulle het altyd goeie vaste fasette met hul lynstane en skrums wat die grondslag vir hulle gevaarlike agterspelers lê. “Die losskakel/heelagter Nevaldo Fleurs is uitsonderlik met die skopskoen. Jy kan nie bekostig om strafskoppe af te staan nie, want hy sal jou straf. “Hulle kaptein, Adriaan van der Bank, kan heelagter én losskakel speel. Die Maties spog dus oral met spelers van gehalte.” Dollie meen dit gaan beslis ’n groot uitdaging wees om die Maroen-truie aan te durf, veral nadat hulle in die eindstryd van die Varsity Cup vasgeval het. “Die uitslag van daai game kon maklik in hulle guns gegaan het, veral omdat hulle 90% van die game oorheers het. Herstel “In ons eerste twee games teen Paarl en NTK het ons regtig goed gedoen, maar as jy met die groot honde wil saamblaf, bly Maties die span om te klop. “Ons het nou ’n break van drie weke gehad. So, ons het baie tyd gehad om voor te berei. Die manne het goed van hulle beserings herstel en is nou baie honger en excited om terug op die veld te kom,” het Dollie bygevoeg. SUPERLIGA A: Kuilsrivier t Brackenfell; UWK t Hamlets; UniMil t Maties; Ikeys t Hamiltons.