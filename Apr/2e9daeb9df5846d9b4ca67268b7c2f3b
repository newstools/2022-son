MANCHESTER United het uiteindelik sy man gekry! Die sukkelende Engelse Premierliga-reus het gister aangekondig dat hy die dienste van die 52-jarige Erik ten Hag van Ajax Amsterdam bekom het. Die Nederlander het ‘n kontrak van drie jaar onderteken, met die opsie om dit met 12 maande te verleng. Ten Hag het gesê: "Dit is vir my ‘n groot eer om as bestuurder van Manchester United aangestel te word. Ek is baie opgewonde oor dié uitdaging.” Ten Hag het die afgelope paar seisoene groot sukses met Ajax Amsterdam behaal. Hy vervang Ralf Rangnick, wat sedert die afdanking van Ole Gunnar-Solskjaer in beheer was van die Red Devils. “Ek ken die geskiedenis van dié klub en die passie van die fans. Ek gaan alles in my vermoë doen om sukses terug na dié klub te bring.” Ten Hag het gesê hy is vasbeslote om die seisoen in Nederland op ‘n hoë noot met Ajax af te sluit. John Murtough, United se football director, het gesê:  “Die afgelope vier seisoene het Erik homself bewys as een van die top-coaches in Europa. Sy span het opwindende en aanvallende sokker gespeel en groot sukses behaal. “Ons sien uit daarna om hom by Old Trafford te verwelkom nadat hy eers sy sake suksesvol by Ajax afgehandel het.” 