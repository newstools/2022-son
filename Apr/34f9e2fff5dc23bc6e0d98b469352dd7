SY WIL nie net nog iemand wees nie. Tyra-Lee Jacobs (15) van Wolseley sê sy wil meer wees as om net te bestaan. Jacobs, ’n leerder by Ceres Sekondêr, wil eendag ’n suksesvolle aktrise wees. En nie net plaaslik nie, maar sy droom om eendag in Amerika flieks te maak. Sy het onlangs ’n dramakursus voltooi en ’n sertifikaat ontvang. Sy het ook ’n verhoog- optrede geskiet met Viljé Maritz, Suid-Afrikaanse akteur (verhoog, televisie en film), televisie-aanbieder en stemkunstenaar. In Desember het Jacobs ook ’n film geskiet saam met Desiré Gardner, wat tot onlangs Carmen Samsodien in die gewilde sepie Suidooster gespeel het. Die film verskyn hierdie maand op kykNET. Alles het begin toe Jacobs se antie haar ingeskryf het vir Speeltoneel, ’n geleentheid-gedrewe dramaprojek deur ABS Produksie, Desiré Gardner, Germant Geldenhuys, Je-Ani Swiegelaar en Reynardt Hugo. Die projek gee kleuters, laerskool en hoërskoolleerders die geleentheid om op nasionale televisie in ’n dramastuk te verskyn. Jacobs se ma, Elzette Jacobs-Lintnaar, sê sy het nie geweet Tyra-Lee is vir die kursus ingeskryf nie. “Ek het net gesien iemand stuur ’n SMS en sê ‘veels geluk, jy is deur’. “Ek sê toe okay, jy kan die kursus doen,” vertel sy. Dit was in 2020. Die trotse mammie sê sy het nie geweet haar kind stel belang in acting nie omdat sy baie stil en skaam is. Tyra-Lee stem saam dat sy ’n baie skaam mens in die huis is, maar sê op die verhoog kan sy wees net wat sy wil wees en is dan glad nie skaam nie. Jacobs-Lintnaar vertel: “Hulle moes video’s self opneem oor verskillende onderwerpe en dan instuur. “Ek het net elke week gehoor die mentor sê op die foon sy is baie goed, maar ek het nooit self die video’s van haar gesien nie. Elke keer wanneer ek sê sy moet die video’s vir my wys, wou sy nie.” Jacobs-Lintnaar sê op ’n dag het sy dit uiteindelik vir hulle gespeel. “Ek het groot geskrik, maar kon toe self sien hoekom die mentor sê sy is so goed.” Tyra-Lee sê haar inspirasie is Lauren Joseph.