DIE Suid-Afrikaanse aktrise Euodia Samson is net so kookwater agter die potte soos wat sy op die verhoog en voor die kameras is. Die aktrise en TV-persoonlikheid, wat in Kaapstad gebore is, het haar eerste kookboek, Good Gut Health, op 1 April uitgereik. Sy is veral bekend vir die rolle in flieks soos die Netflix-oorspronklike Angeliena en die Showmax-film Twisted Christmas. Terwyl die aktrise naam gemaak het in TV-reekse soos Arendsvlei, Waterfront en Onder Draai die Duiwel Rond, sowel as haar ikoniese rol in Tussen Duiwels, is sy ook ’n spannings- en trauma­vrystelling-terapeut. Sy is ook ’n konsultant vir geïntegreerde welstand en het ’n passie vir eenvoudige, heerlike kos wat gesondheid bevorder. Met haar boek strewe sy daarna om ’n gesonde lewe en ’n lus vir welstand in haarself, haar gesin en haar ondersteuners te bevorder. Nadat haar seuns uitgetrek het, het die 52-jarige ’n daaglikse Facebook Live-program begin wat baie goed ontvang is. “Dit was absoluut verstommend toe ek in-kassie-boodskappe kry om te sê hulle voel vir die eerste keer in hulle lewe hulle het beheer oor hulle gesondheid en gewig. “Een vrou het vandat sy my begin volg het, 43 kg verloor. “Sy kan vir die eerste keer weer met haar kinders speel en hakke dra. “Een dame het vir my gesê ek het haar uit depressie­ gebring en terapie van $25 000 kon dít nie doen nie,’’ het sy gesê. Baie van haar volgelinge en kykers wou die inligting hê wat sy in hardekopievorm deel. Toe is die selfgepubliseerde boek gebore. “Ek het gepraat oor gesondheid en welstand, gees, liggaam en siel. “Die platform was ’n perfekte voertuig om meer mense te bereik en baie het gesê hoe hulle daarby baat gevind het. “My volgelinge het dit ‘klas’ begin noem aangesien hulle soveel tydens elkeen van die sessies leer. “Hulle het toe versoek dat ek die lae-koolhidraatmaaltye wat ek gedurende my lewe kook, in ’n boek sit. “Ek was eers baie huiwerig aangesien ek gedink het ’n mens kan mos maar lae-koolhidraatresepte google as jy dit wil hê. “Maar ‘die klas’ het aangedring. “Ek het besluit as ek ’n kookboek sou doen, sal dit meer gaan oor hoekom jou dermgesondheid belangrik is vir algehele gesondheid en welstand as net resepte.” Die kookboek kom sy belofte na met detoksplanne, skoonmaakmiddels, maaltydplanne en selfs voedselsnellers en voedingsinligting. Die boek vertel ook van haar persoonlike reis. Jy kan die aktrise en nou kookboekskrywer op Facebook kontak as jy belang sou stel om haar boek te koop.