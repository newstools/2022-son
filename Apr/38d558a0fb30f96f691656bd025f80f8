DIE voormalige Bafana Bafana-sterspeler Quinton Fortune is volgende maand terug in aksie op die sokkerveld. Dis wanneer die legends van Manchester United en dié van sy aartsvyand Liverpool, mekaar in ’n Legends of the North-liefdadigheidswedstryd die stryd aansê. Die Manchester United-stigting het Fortune aangewys as een van die voormalige pro’s wat op 21 Mei na Old Trafford sal terugkeer vir ’n liefdadigheidswedstryd teen sy rivals Liverpool. “Manchester United Foundation is verheug om die jongste groep spelers aan te kondig wat na die Theatre of Dreams sal terugkeer om Liverpool in die Legends of the North-wedstryd op Saterdag 21 Mei te pak,” lui die verklaring. “Reds-legendes Paul Scholes, Dimitar Berbatov, Nicky Butt, Dwight Yorke en Quinton Fortune is die jongste groep wat bevestig is, met spelers soos Diego Forlán, Jaap Stam en Patrice Evra reeds in Bryan Robson se groep. “Die Bulgaarse voorspeler Berbatov, sal vir die eerste keer terugkeer na Old Trafford sedert sy vertrek van die klub in 2012.” Die res van die span wat Manchester United se groep sal uitmaak, sowel as die volledige lys verteenwoordigers van Liverpool, sal ná verwagting in die komende weke bevestig word, voor die hoogs verwagte exhibition match. Fortune, wat tans as tegniese afrigter by die kampioenskap-span Reading dien, het tussen 1999 en 2006 in 127 wedstryde vir die Red Devils  gespeel. Hy het daarna saam met die klub se reserwe-span gewerk terwyl hy sy coaching badges voltooi het.