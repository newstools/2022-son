CAPE Town City het Kaizer Chiefs se ellende in die Premierliga vererger. Eric Tinkler (coach) se Citizens het die AmaKhosi Saterdag in die FNB Stadium in Soweto met 2-1 getroef. Doele deur Craig Martin en Terence Mashego het die Phefeni Glamour Boys van Soweto tot hul vierde nederlaag agtereenvolgens verdoem. Chiefs se kanse om volgende seisoen in die Champions League te speel, is nou besig om vinnig te verdwyn. Chiefs het die wedstryd op die voorvoet begin, maar dit was die Kapenaars wat in die 14de minuut sukses behaal het. Martin het slap verdediging deur die tuisspan uitgebuit om die besoekers se eerste doel aan te teken. Chiefs het hierna gewankel in defence en Mduduzi Mdantsane  het net voor die rustyd byna City se voorsprong verdubbel. Chiefs het ná die rustyd ook gesukkel om aan die gang te kom en het veranderinge aangebring. Dit het egter geen impak gemaak nie. Dit was net ‘n kwessie van tyd voor Tinkler se span weer toegeslaan het. Mashego het met ‘n vurige skoot Brandon Petersen, goalie van Chiefs, ore aangesit. Dumisani Zuma het in die 83ste minuut Chiefs se doel aangeteken. Volgens Tinkler kon sy span Chiefs verder gestraf het. “Moegheid het ingeskop want ons het drie dae gelede nog teen Mamelodi Sundowns gespeel. Dit het baie uit die spelers gevat,” het Tinkler gesê. “Maar krediet aan my spelers wat hulle goed van hul taak gekwyt het,” het hy bygevoeg. City speel nou Woensdag teen Chippa United in die Baai en ‘n tweede posisie in die liga wink nou vir die Kaapse elftal.