KARMA is ’n bitch — soos die Engelsman sal sê. En dít is presies wat Swallows FC dié seisoen uitvind met relegasie wat dreig. Nou word nie noodwendig daarna verwys dat Swallows Brandon Truter op ’n onbeleefde wyse in die pad gesteek en hom met die Engelsman Dylan Kerr vervang het nie. Nee, allermins! Maar omdat die span van Soweto sy spelers ook nou onregverdig behandel deur nie hul salarisse betyds te betaal nie. Sedert Desember al word dinge net nie beter nie. David Magoshoa, Swallows se eienaar, het probeer verseker dat sake wel op dreef kom. “Dit is ou nuus en het in Desember reeds gebeur,” het die Swallows-baas gesê voordat hy die foon neergesit het. Maar die spelers het aan Son gesê dit is “ou nuus” wat geen einde het nie omdat dit steeds met hulle gebeur. “Geen, betaling, kort betalings. Dit is waarmee ons spelers steeds moet deal,” sê een van die spelers. “Hoe verwag die klub ons moet ons beste lewer as ons skaars ons skuld kan betaal?” Boonop verwag Magoshoa ook na bewering dat die spelers hul eie mediesefondsbydraes moet betaal. “Hulle moet self hand in die sak steek om hul eie behandeling te dek,” vertel ’n ingeligte. Die ironie van Truter se trekpas is dat hy gepos is vir ’n reeks draws (21) wat die Birds 21 punte in die sake gebring het, terwyl Kerr net 20 punte in 25 wedstryde vermag het. Met vyf wedstryde oor beklee Swallows die tweede laaste posisie. Net Baroka FC vaar tans swakker. Truter, wat tans die sweep klap by AmaZulu, pak sy voormalige span op 3 Mei en kan nóg ’n spyker in Swallows se doodskis slaan. Eina!