Manchester City het Saterdag gewys dat hy nie maklik sy Premierliga-titel aan Liverpool gaan afstaan nie. Dié spanne is tans in ‘n hewige tweestryd om Engeland se top-sokkerprys gewikkel. Pep Guardiola se span is vir ‘n paar ure deur die Reds uit die top-posisie op die punteleer gelig. Liverpool het die eerste wedstryd van die dag gespeel en Newcastle United naelskraap met 1-0 op St James Park geklop. Die wendoel is deur die middelskakel Naby Këita aangeteken. Liverpool het toe sy puntetotaal na 82 punte opgeskuif – en dit was twee punte voor Guardiola se span. Manchester City het egter nie op hom laat wag nie en later Leeds United op Elland Road met 4-0 gestraf om weer die top-posisie oor te neem. Die Cityzens is nou een punt voor Liverpool, met albei spanne wat nog vier wedstryde moet speel. City se doele is deur Rodri, Nathan Aké, Gabriel Jesus en Fernandinho aangeteken. Intussen is Norwich City Saterdag uit die Premierliga gerelegate ná sy nederlaag met 0-2 teen Aston Villa.