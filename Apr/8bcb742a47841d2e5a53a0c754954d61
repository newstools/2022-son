FERNANDINHO het erken die Champions League “is ’n obsessie” vir Manchester City. Pep Guardiola (manager) se City-span is nog sterk op koers om ’n treble te vermag. Fernandinho, die klub-kaptein, het dié seisoen oënskynlik ’n back seat gevat, maar sy invloed in die kleedkamer kan nooit onderskat word nie. Ná jare se uitstekende diens op die veld, was Fernandinho net so noodsaaklik vir Guardiola van die veld af. Dit is nie te sê die Brasiliaan kan nie ’n impak hê wanneer hy ingespan word om vir City in die titelwedloop te speel nie. Die Brasiliaan was reeds daar en weet wat dit verg om groot pryse te wen. Fernandinho het g’n geheim gemaak dat hulle die prestigeryke trofee, die UEFA Champions League, in die kassie wil kry voor hy moontlik sy stewels ophang. “Die Champions League is ’n obsessie vir enige span wat om hierdie trofee meeding – en vir City is dit nie anders nie,” het die kaptein erken. “Die spelers, backroom staff, personeel, ons fans, almal van ons sal dit graag wil wen, maar sukses in die Champions League definieer ons beslis nie. “Nog minder definieer dit ons werk as ’n span. Ons harde werk en toewyding die afgelope vyf jaar wys wie City werklik is,” het hy bygevoeg. City reis vandag na die Wanda Metropolitano vir die tweede been van hul kwarteindstryd met Atletico Madrid met ’n voorsprong van 1-0.