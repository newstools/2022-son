HARTROERENDE tonele het Sondagmiddag tydens ’n gedenkdiens vir twee sussies en ’n boetie afgespeel. Die drie sibbe, Lillian, Esther en Matthew Links (vier maande) het laas Maandagaand op die hoek van Adam Tas- en Stellenbosch Arterial-weg in Belhar verongeluk toe hulle saam met hul ouers, Natasha en Neville, gery het. Hulle was op pad van die kerk terug huis toe toe tragedie hulle tref. Volgens inwoners en omstanders wat op die toneel was, het ’n vermeende dronkbestuurder in die gesin se bakkie vasgejaag. Christoffel Maneville, ’n gemeenskapswerker van Belhar wat die aand van die ongeluk op die toneel was, het Sondag ook die gedenkdiens bygewoon. Volgens Maneville was die gemeenskap Sondag steeds in rou oor die tragedie. Aanvoel Hy sê die drie sibbe se grootouers is diep hartseer en kon nie hul trane keer nie. “Oor die memorial op dieselfde plek was waar die ongeluk Maandag gebeur het, was daar mixed emotions. Jy kon die hartseer van almal aanvoel. Veral die ouma en die oupa.” Volgens Maneville is die pa en die broer, Nathan Links, reeds uit die hospitaal ontslaan, maar die ma is steeds in die hospitaal. Hy het ook aan Son gesê die familie het aan hom bevestig die bestuurder, wat van die toneel af weggejaag het, is reeds deur die polisie opgespoor. “Hulle het al laas week die driver gekry, het die ouma vir my gesê. Al wat ek wil hê, is dat geregtigheid geskied. “Ons as mens kan opmerkings maak, maar aan die einde van die dag moet geregtigheid geskied.”