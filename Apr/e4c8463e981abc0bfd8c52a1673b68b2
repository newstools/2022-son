'N MAN wat van ses moordklagte aangekla is, se borgtogaansoek sal na verwagting Maandag hervat. Thando Shuba (26) het Donderdag 'n formele borgtogaansoek by die Khayelitsha-landdroshof ingedien. Hy word aangekla vir die moord op ses mense op 20 Maart by die eNkanini-informele nedersetting in Khayelitsha. Son het vroeër berig ses jongmense - vier mans en twee vroue - is op die dag helderoordag koelbloedig afgemaai. Eric Ntabazalila, 'n woordvoerder van die nasionale vervolgingsgesag (NVG), sê Shuba het Donderdag as deel van sy borgtogaansoek 'n beëdigde verklaring van sy vriend, Silindile Hans, by die hof ingedien. Die staat het die ondersoekbeampte gevra om teen Shuba se borgtogaansoek te getuig. Die verdediging het toe die ondersoekbeampte kruisondervra, voordat hy die hof ten gunste van 'n borgtog vir Shuba toegespreek het. Die saak is tot Maandag uitgestel sodat die staat sy beurt kry om die hof teen die borgtogaansoek toe te spreek.