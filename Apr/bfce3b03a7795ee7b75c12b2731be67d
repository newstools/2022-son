Liewe Antie Mona EK HET my man op die job betrap met ’n meid wat ek nogal gedink het my beste vriendin is. Lekker cosy onder my splinternuwe duvet waaraan ek so lank en swaar afbetaal het. Antie, toe kon hy nie stry nie. Daar het lank stories oor hulle twee rondgeloop, maar hy wou mos te kenne gee dat ek mal is. Op sy oorledene ma se graf gesweer hy kafoefel nie agter my rug met M nie. Toe vang ek hulle toe hy dink ek werk vir die dag uit die dorp uit. Sy het nie geweet waar om haar gesig te draai nie van skaamte. Hy sweer tot vandag toe hy was dronk, maar ek het hom mooi laat verstaan dat dit nie ’n verskoning is om buite die huwelik te hoer nie. Dit was drie jaar gelede. Ek het M so gedonner dat sy skoons uit die dorp getrek het. My man het gebeg en geplea, maar ek het hom uit die huis gesit. Hy bly nou nog agter in die jaart in ’n windskeef wendy. Hy vertel vir almal wat na sy selle ou sousstorie wil luister dat ek met die kerkbroers mors en dis hoekom ek hom uitgesit het. Selfs die kinders het kom soebat dat ek hom weer in die huis moet toelaat, maar ek het hulle mooi laat verstaan dat ek my redes het wat ek eendag met hulle sal deel as hulle groter is. Antie, as ek so ’n vieslike mens was soos wat hy almal wil vertel, sal ek hoeka vir die mense vertel het van sy hoerdery. Daar is net ’n paar vroue in die kerk wat ek ingelig het. Ek vertrou hulle met my lewe en hulle sal nie die storie versprei nie, want ons bid vir mekaar. Ek sal my man so nou en dan toelaat om die huis in te kom vir warm water en om die toilet te gebruik. Ek worry eintlik nie waar hy sy ding doen nie en meestal gebruik hy sommer ’n emmer. Maar laas week kom ek vroeg by die huis en hoor hy is in die shower. Sy phone lê toe op charge en dis net asof iets vir my sê ek moet deur sy WhatsApp-boodskappe gaan. Antie sal my nie glo nie, dieselfde vrou wat ek drie jaar gelede weg van my jaart geslaan het, is wéér lastig agter my man aan. Dis net “Haai, skat, wat maak jy?”- en “Ek mis ons tye saam”-boodskappe van haar. Dit lyk of sommige van die boodskappe delete is, want die gesprek vloei nie lekker nie. Dis meestal haar messages en hier en daar kort replies van my man. Ek het hom sommer onder die shower gaan uitruk en gevra of hy dan weer met sy geil dinge besig is. Hy sê toe hy weet nie waar sy aan sy nommer kom nie, maar hy gee haar nie enige aanleiding nie. Antie, ek weet nie of ek hom kan vertrou nie. Hy het my te seer gemaak. Hy sweer hoog en laag hy praat die waarheid, maar ek weet darem nie so mooi nie. Dit voel net vir my hy is nie eerlik met my nie. Wat dink Antie hiervan? Kan ek hom glo? Hy sweer ook hoog en laag dat hy my net een keer verneuk het. —JG van C, WhatsApp Een keer verneuk, is een keer te veel, maar daarvan hoef Antie jou seker niks te vertel nie. Jy het eerstehands die vernedering ervaar van ’n man wat die mat van jul huwelik onder jou uitgeruk het. Maar, vrou, wat Antie baie bekommerd maak van jou brief, is die woede-vlam in jou wat ná drie jaar steeds hoog brand. Ja, hy het jou diep teleurgestel, jou vertroue in hom verniel en jou menswees gruwelik aangetas. Maar al hierdie woede en kwaad maak dat jy nie vorentoe sal kan beweeg nie. Vergifnis is nie vir hom om lekker te voel en die idee te kry dat hy weer ’n kans by jou staan nie, maar om seker te maak die woede wat in jou woed, vergiftig jóú nie. So windskeef soos wat daai wendy dalk kan wees, bly jou man geduldig daar en wag vir ’n tweede kans. Jy weet natuurlik hy kOn ook al aanbeweeg het en die behoeftes van sy rug geconsider het? Of hy self aktief besig is om daai ou squeeze van hom te entertain, is iets wat net julle twee sal kan vasstel. Hier moet jy daaraan begin dink dat as jy hom vir ewig in die dog box aan ’n ketting wil hou, die tyd dalk aangebreek het om “Rex” te let go.