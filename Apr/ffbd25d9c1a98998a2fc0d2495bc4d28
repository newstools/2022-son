SY WAS ’n baie nederige persoon en saggeaard. Só beskryf Theresa de Villiers se niggie Sheerene Williams, haar. Theresa is die vrou van die voormalige Springbok-afrigter Peter de Villiers. Maandag laat het die tragiese nuus die land geskok dat Theresa deur ’n familielid in ’n swembad aangetref is. Sy het by familie in die Oos-Kaap gekuier. Theresa is op die toneel deur noodwerkers dood verklaar. Williams, sê die tyding was vir haar en haar familie skokkend. “Ek gaan haar baie mis,” sê sy. Williams onthou terug hoe sy en Theresa nog jonk was en so saam-saam groot geword het. “Ons het saam groot geword in die Ou Tuin in die dorp. Ons huise se agterdeure het oorkant mekaar gesit. Toe ons verhuis na Amstelhof, toe werk dit net so uit dat ons langs mekaar woon en weer bure is. Ons het saam gespeel, saam skool gegaan en ook kattekwaad aangevang. “Sy was ’n baie nederige persoon, saggeaard, sy was sommer bang vir alles, maar sy het in ’n sterk vrou ontwikkel.” Williams vertel dat Theresa onderwys studeer het met ’n ekstra jaar se studie in liggaamsoefening. Sy het baie omgegee vir kinders. “Baie van die kinders wat by haar klas gehad het, sal haar onthou. Ek gaan haar onthou as die jong stil en rustige meisie. Met Peter se werk wat hom baie weg van die huis geneem het moes sy pa en ma speel.” Juliet Marinus, ’n kindertyd-vriendin van Theresa het ook saam in Ou Tuin opgegroei. Vriendskap “Ons het baie close groot geword en oor die jare het die vriendskap gegroei. “Wat uitstaan, was die keer toe ons konsert gehou het,” sê sy. Marinus kan nog die iXhosa-liedjie “thula thula, thula baba, thula sana” onthou wat hulle gesing het. Saamspeel agter in die yard is nog kosbare herinneringe. Marinus sê Theresa was nie een wat sommer kwaad geraak het nie. “Sy was altyd die een met die go -with -the -flow-houding. Oor die jare was ons nooit kwaaivriende nie. Al ons vriende. Dis wat ons sal koester en onthou.” Desiree Daniels, ’n onderwyseres by Amstelhof Primêre Skool in Paarl sedert 1987, sê sy het Theresa daar ontmoet en hulle het goeie vriende geraak. “Ek het as groentjie by die skool gekom en is onder hulle vlerk geneem. Hulle het my die sterk onderwyseres gemaak wat ek vandag is en Theresa was deel van die proses. Ek sê altyd mens sal ver gaan soek vir so spesiale mens.”