DIE Stormers het Saterdagaand hul agtste oorwinning agtereenvolgens in die United Rugby Championship in die Cape Town Stadium behaal. Die Kapenaars het die pasaangeërs in dié kompetisie, Leinster, met 20-13 voor hul grootste skare tot nog toe verslaan. Die tuisspan is voor die kragmeting ’n groot slag toegedien toe die Springbok-skrumskakel Herschel Jantjies hom weens ‘n handbesering moes onttrek. Paul de Wet moes toe agter die oond diens doen, met Godlen Masimla wat van die bank aangewend was. Die Stormers het die wedstryd op skouspelagtige wyse afgeskop toe die senter Ruhan Nel binne die eerste 40 sekondes van die game agter Leinster se doellyn gaan kuier het. Die skeidsregter, Craig Evans van Wallis, het egter die hulp van die TV ref, Ben Crouse ingeroep. Crouse het beslis daar was ‘n oortreding in die aanloop tot die drie en die vyfpunter is toe nie toegeken nie. Ná ’n stewige skrum van Leinster het hulle die bal in die middelveld opgedra. Die Stormers het die balbesit by die afbreekpunt omgekeer en ’n strafskop afgedwing. Die losskakel Manie Libbok het die strafdoel deur die pale gejaag vir die eerste punte in die 13de minuut van die game. Die slot Marvin Orie is hierna vir onkantspel gestraf. Leinster se losskakel, Ciarán Frawley, het geen fout met die strafdoel gemaak nie. ’n Minuut later het Rhys Ruddock ’n bietjie spasie op die steelkant kan van die skrum gekry. Die heelagter, Warrick Gelant, was by ’n losgemaal vasgevang en is gestraf omdat hy nie weggerol het nie. Frawley was in die kol met die strafdoel vanaf ongeveer 40 meter. Dit het die rustydtelling op 6-3 in Leinster se guns gemaak. Gelant het ná die rustyd die eerste drie van die game in die regterhoek gaan druk nadat De Wet ’n vinnige tikskoppie van ’n vryskop gevat het. Libbok kon egter nie die ekstras byvoeg nie. Die Kapenaars was hierna drie keer oor die besoekers se doellyn, maar die drieë is nie toegeken nie. Die spoedvraat Seabelo Senatla het eers in die hoekie uitgetrap, daarna was dit Gelant wat die bal misgetas het en toe kon die agtsteman, Hacjivah Dayimani, ook nie die bal druk nie. Senatla het uiteindelik die Stormers se tweede drie in die 53ste minuut gedruk wat sy span met 13-6 laat voorloop het. Leinster het egter gewys waarom hy tans die pasaangeërs in die kompetisie is toe die stut Ed Byrne oorgedryf het van ’n lynstaan. Frawley se doelskop het sake weer met 13-13 gelykop gemaak. Die keerpunt van die game het gekom toe die Iere gestraf is vir obstruksie by ’n losgemaal. Die tuisspan het besluit om die kantlyn op te soek. Cormac Foley het die losgemaal onwettig afgetrek en dit het die ref geen keuse gelaat om ’n strafdrie toe te ken en Foley met ’n geel kaart van die veld te pos nie. STORMERS - drieë: Warrick Gelant, Sebealo Senatla; strafdrie; strafdoel: Manie Libbok. LEINSTER - drie: Ed Byrne; doelskop: Ciarán Frawley; strafdoele: Frawley (2).