UNI-MIL het Saterdag weereens stem dik gemaak en gewys waarom hy vanjaar as ’n ernstige aanspraakmaker in die Superliga A-klubrugby-kompetisie van die Westelike Provinsie beskou moet te word. Isma-eel Dollie (afrigter) se span het die besoekers van Parow NTK Saterdag met ’n allemintige 80-3 op Theo Marais-park in Milnerton geboelie. Dollie sê “Ja, ek dink die manne het vandag uiteraard regtig baie goed gevaar en met ’n puik vertoning vorendag gekom. Daar is egter beslis nog dinge waaraan ons kan werk. “Dit was net goed om weer rugby te kan speel. Ná twee weke terug voel dit weer soos normaal in klubrugby. Dit is ook great om net weer familie en ondersteuners by die games te kan hê.” Uni-Mil gaan nou ’n blaaskans van twee weke kry voordat hy in sy volgende game teen Maties te staan kom. Maties het die Paarl Saterdag met 92-14 behoorlik afgeslag. Dollie is dus bewus van die groot uitdaging wat wag. “Vir my as ’n coach sal ek altyd wil hê my boys moet verbeter,” sê hy. “Ek sal nooit wil hê dat hulle op hulle louere moet rus nie. Hulle sal dus nog aan hulle game moet werk. Dit is baie belangrik dat ons daardie klein detail regkry, want die groter spanne gaan ons straf. “Dis belangrik om die oorwinning te vier, maar ons sal ons voete stewig op die aarde moet hou en nederig bly in die oorwinning.” Frikkie Coetzer, afrigter van NTK, sê sy span het eenvoudig net te veel foute begaan en dit was vir sy jong span ’n goeie leerskool. “Ja, ons is behoorlik geboelie in al die aspekte van die spel. Ons sal maar Dinsdag (môre) weer terug na die drawing board toe moet gaan en dinge daarvandaan af vat. “Ons bly egter positief. Ons het baie beserings gehad wat ons geknou het. So, ons sukkel om momentum te bou en wedstryde met dieselfde span te speel. “Sodra ons op volle sterkte is, behoort ons mededingender te wees,” het hy bygevoeg. Intussen het Kuilsrivier, nuweling in Superliga A, sy eerste nederlaag geproe toe Durb-Bell hom in ’n armdruk van ’n kragmeting met 19-13 geklop het. Super A Hamlets 25, Brackenfell 33; Tygerberg 15, Hamiltons 25; Uni-Mil 80, NTK 3; Maties 92, Paarl 14. Super B Goodwood 10, All Saints 38; St. George’s 23, Hands and Heart 27; Young Peoples 24, Scottsdene Central 10; Langa 7, Busy Bees 0; Franschhoek 30, Bellville 29; Belhar 31, Helderberg 32.