TOTALE verwoesting! Só word die brande van Saterdag in die informele nedersetting Joe Slovo in Langa beskryf deur amptenare en owerhede wat op die toneel was. Owerhede het intussen bevestig dat rondom 300 informele strukture in die vlamme verlore gegaan het en sodoende 1 200 mense dakloos gelaat het. JP Smith, mayco-lid vir veiligheid en sekuriteit, sê ’n assessering is Sondagoggend gedoen in die gebied waar die vlamme Saterdagaand ure lank vanaf die N2 sigbaar was. “Die oorsaak van die brand is nog nie vasgestel nie. Hoewel geen beserings of sterftes aangemeld is nie, is duisende mense sonder ’n tuiste gelaat. “Die Stad se ramprisikobestuur en die informele nedersettingsbestuur, asook water en sanitasie, elektrisiteits- en ander wetstoepassingsagentskappe sal die geaffekteerdes met hulpver­lening bystaan. “Die eerste aankomende beamptes het dadelik meer hulpbronne ontbied en in totaal was daar tien brandweerwaens en sewe watertenkwaens op die toneel met ongeveer 70 personeellede wat daarin geslaag het om die brand net voor middernag onder beheer te kry en te blus. “Wetstoepassing, Metro, en die Suid-Afrikaanse Polisiediens was ook op die toneel om onheilspellende skares uiteen te jaag en brandbestryders te beskerm,” sê Smith. Hy voeg by dat die Stad Kaapstad ’n beroep op inwoners doen om individue te identifiseer wat met die uitvoering van brandbestryders se pligte ingemeng het. Volgens Smith is verskeie brandslange afgesny, wat daartoe gelei het dat meer inwoners hul wonings in die vlamme verloor het. Hy meen soveel meer strukture kon gered gewees het as dit nie vir die optrede van inwoners was wat die werk van brandbestryders bemoeilik het nie, maar noem ook dat dinge soveel erger kon gewees het. Smith sê hoewel dié tipe gedrag nie nuut is nie, verstom dit ’n mens steeds dat enige iemand so sou optree. Die verwoestende reusebrand was egter een van drie brande Saterdag in Langa. Vroeër die dag het brand- en reddingsdienste ook gereageer op twee brande omstreeks 06:45 en 11:12. Die eerste brand op die hoek van Quinebe- en Winnie Mandelaweg het agt strukture vernietig en een volwasse man het noodlottige brandbeserings opgedoen. Die tweede brand het langs die spoorlyn plaasgevind, waar omtrent 15 strukture deur die vlamme vernietig is. Hier is geen beserings aangemeld nie. Pogings is tans onderweg om noodskuiling beskikbaar te stel deur Sassa en Gift of the Givers, asook om humanitêre bystand te verskaf en die puin op te ruim en sodoende te herbou. Zahid Badroodien, waarnemende burgemeester, sê te danke aan die dapper brandbestryders is die verwoestende brand binne ses uur geblus onder baie moeilike omstandighede en die inwoners se inmenging. “Minstens vier brandslange is afgesny, wat brandbestrydingspogings belemmer het. Geen sterfgevalle of beserings is aangemeld nie, iets waarvoor ons ongelooflik dankbaar is. “Terwyl die oorsaak van die brand nog onbekend is, gaan pogings voort om die ontheemdes by te staan. “Registrasies word tans gedoen van almal wat deur die brand geraak is. “Sassa en Gift of the Givers sal in die volgende paar dae humanitêre hulpverlening ondersteun, wat kos en toiletware insluit. “Die departement water en sanitasie is op die terrein en sal water verskaf en die beskadigde toilette aanspreek. “Solid Waste het die skoonmaakproses Maandag begin uitvoer. Sommige inwoners het al hulle besittings in die verwoestende brand verloor. “Die risiko-rampbestuur het skenkingsakte beskikbaar gemaak sodat inwoners wat die middele het, in hierdie tyd van nood items soos komberse, nie-bederfbare kos, weggooidoeke, babakos, sanitêre items en ander materiaal kan skenk,” noem Badroodien. Diegene wat die geaffekteerdes graag wil help, kan donasies by die Stad se behuisingsdepartement, op die hoek van Langalibaleleweg en Lerotholi Avenue in Langa aflaai. Skenkers kan goedere ook aflaai by die Mustadafin Foundation op die hoek van Heide en Antelope Court in Bridgetown. Badroodien het verduidelik die situasie in Langa bly gespanne en Stadsdienste is steeds teenwoordig om reg en orde te verseker. “Ons doen ’n beroep op alle gemeenskapslede en leierstrukture om met Stadsdienste saam te werk aangesien ons, die Stad, sal voortgaan om die geaffekteerde gemeenskap te ondersteun.”