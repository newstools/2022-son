VIR die neutrals is die aksie, drama en opwinding in stroom A van Safa CT se Tweede Liga-veldtog iets skitterends om te aanskou. Die kampioen sal eers Saterdag, op die laaste dag van die seisoen, gekroon word. Julius Dube, coach van Zizwe United, wens nou net dat sy span dinge kan opwrap en fokus op die play-offs. Die wenner van stroom A, FN Rangers, is drie weke gelede reeds bepaal en wag in spanning om te sien wie hy in die play-offs gaan aandurf. Dube was glad nie beïndruk met die manier waarop sy span Woensdagaand in die Nyanga Stadium ’n gulde geleentheid verbrou het om die titel te verower nie. Zizwe het toe met Santos met 1-1 gelykop gespeel, met die People’s Team watdie gelykmaker laat behaal het. Dube was só erg omgekrap dat hy onmiddellik ná die stryd in sy kar geklim en die stadion verlaat het. Krediet moet egter aan Roger Fortune (coach) se Santos-span gaan, wat tot die bitter einde geveg het. Zizwe het soveel doelkanse weggesmyt en dit is verstaanbaar waarom die coach so omgekrap was. As die tuisspan net een van dié kanse benut het, sou hy nou die kampioen gewees het. “Dit is weer ’n goeie leerkurwe vir ons. Dit is beter dat dit nou gebeur en nie in die final nie,” het Dube verduidelik. “Ons undermine nie vir Spurs nie, maar ek is vol vertroue dat ons die saak dié keer gaan regstel.” Dube se span kom Saterdag in Parow teen Duncan Crowie se Cape Town Spurs-span te staan. Dit gaan Zizwe se laaste kans wees, veral met Grassy Park wat ook met ’n helse eindpoging vorendag gekom het. Shakes Mangaliso (coach) se Grassy Park-span het die gaping tot net twee punte verklein met ’n sege van 1-0 oor Gansbaai FC. Die span is nou onoorwonne in nege wedstryde. Mangaliso het erken dat hy nie verwag het dat sy span in ’n posisie sal wees om die stroom te kan wen nie. “Dit is duidelik dat ek op die regte pad is met die spelers,” vertel Mangaliso. “Ek het al met baie coach­es gewerk en van hulle geleer. Wat die spelers betref, moet hulle mekaar respekteer en vertroue in hul vermoëns het. “Hulle moet omgee vir mekaar.” Grassy Park moet Saterdag met Santos afreken om ’n titelkans te staan.