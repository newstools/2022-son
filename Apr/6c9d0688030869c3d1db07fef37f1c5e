HOEWEL Adriaan van der Bank, kaptein van die Universiteit Stellenbosch se rugbyspan, sy terugkeer tot dié span maak, sal hy nie in sy gewone posisie uitdraf nie. Norman Jordaan, coach van die Maties, het besluit om Van der Bank op heelagter te kies vir vandag se groot Varsity Cup-eindstryd teen die Universiteit van Pretoria. Dít begin 19:00 in die Danie Craven-stadion in Stellenbosch. Die besluit om Van der Bank op heelagter te kies, kom nadat Nevaldo Fleurs verlede week teen die Universiteit van Kaapstad (Ikeys) in die nr. 10-trui gekook het. Generaal Fleurs se vertoning was so goed dat Jordaan nie anders kon as om dié boorling van Cradock in die Oos-Kaap as sy generaal vir vandag te kies nie. Fleurs is ook vir sy vertonings in vanjaar se Varsity Cup ’n benoemde vir die toekenning Back that Rocks (beste agterspeler). En rock is wat Fleurs vandag sal moet doen om Maties tot ’n sesde Varsity Cup-titel en hul derde een die afgelope vier jaar te aan te vuur. ’n Eindstryd teen verlede jaar se wenner is ook die perfekte platform vir Fleurs en sy Matie-spanmaats om te skitter. Tuks sal oudergewoonte met massiewe selfvertroue opdaag. Die Pretorianers, wat deur Lincoln Daniels aangevoer word, is self juis op soek na ’n agtereenvolgende titel en wil graag Maties se rekord van vyf ewenaar. Vir Maties se coach, Jordaan, sal dit ook ’n massiewe boost op sy CV as coach wees om die titel te wen en ook bewys dat dié universiteit se ringkoppe raakgevat het met hul besluit om hom as coach aan te stel. Die spanne is: MATIES — Adriaan van der Bank (k), Mike Mavovana, Waqar Solaan, Taigh Schoor, Anton du Toit, Nevaldo Fleurs, Thomas Bursey, Simon Miller, Louw Nel, Gift Dlamini, Matt Gray, Juan Beukes, Matimu Manganyi, Sean Swart, Vernon Matongo. BANK: Chris Rossouw, Rhynhardt Rijnsburger, Corné Weilbach, Jesse Johnson, Siyabonga Matanda, Mckyle Volmoer, Jurie Mathee, Marcqiewn Titus. TUKS — Stefan Coetzee, Kabelo Mokoena, Zander Reynders, Lincoln Daniels (k), Tharquinn Manuel, Walter Visser, Bernard van der Linde, Orateng Koika­nyang, Stephan Smit, Dian Schoonees, Divan Venter, Mihlali Stamper, Francois Klopper, Allister Williams, Ethan Burger. BANK: Werner Fourie, André van der Merwe, Daniël Wessels, Justice Nkombua, Hilton Gie, Chad-Lee Valentine, Keane Galant, Ambesa Zenzile.