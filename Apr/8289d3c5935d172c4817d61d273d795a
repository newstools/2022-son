DIT IS al die tweede kwartaal van die akademiese jaar en daar is 26 skoolkinders wat nog nie in skole in die Wes-Kaap geplaas is nie. Die Wes-Kaapse onderwysdepartement (WKOD) het gesê hulle is bewus hiervan en het probeer om die ouers van daardie leerders te kontak om reëlings vir plasings te tref. Daar is tans vyf gr. 1-leerders en 21 gr. 8-leerders wat nog nie in ’n skool is nie. Bronagh Hammond, woordvoerder van die onderwysdepartement, sê ’n aantal leerders is suksesvol oor die vakansietydperk geplaas. “Ongelukkig vind ons dit ’n uitdaging om hierdie oorblywende ouers in die hande te kry deur die kontaknommers wat aan ons verskaf is. “Tog hou ons vol,” sê Hammond. – News24