’N OUMA is saam met haar kleinkind in 'n stryd gewikkel om ’n identiteits-dokument te bekom. Leah Philander (67) van Melton Rose in Eersterivier, is raadop met die op en af na binnelandse sake vir haar kleinseun, Tony Rass (24). Dis eers om ’n geboorte sertifikaat te kry en dan ’n identiteits-dokument. Philander en Rass, meen dis soos ’n stryd wat nooit gewen kan word nie. Rass se ma het na sy geboorte in die Mitchells Plain-daghospitaal nie kans gesien om ’n kind groot te maak nie en die ouma moes inspring.Rass se pa is oorlede. “Tony se ma het nooit sy geboorte by home affairs geregistreer nie. “Vanaf 2016 is dit ’n op en af van Bellville na Somerset-Wes, en toe Stellenbosch tot in die Kaap. “Elke keer is dit ’n ander storie. “Ons was al by die welsyn-kantore, maar dit help nie. “Hy kort ’n ID sodat hy kan werk, dat ons die huishouding aanmekaar kan hou,” vertel ouma Philander. Philander vertel Rass was skaars een jaar oud toe sy ma eendag by haar huis aankom en vra om na hom vir 'n tydjie om te sien. Die ma het toe eers weer in 2019 haar verskyning gemaak. “Watter ma doen dit aan haar kind? “Ek het gesorg dat Tony gedoop word, ek het hom deur sy skoolloopbaan gesit en gesorg dat hy aangeneem word in die kerk. “Ek het hom ’n matriekafskeid gegee en gesorg dat ons sy 21ste verjaarsdag vier. “Sy ma was nêrens by vir die belangrike dae in sy lewe teenwoordig nie. “In 2019 was sy hier na ons haar opgespoor het, want daar was gesê omdat sy nog leef moet ons probeer om haar in die hande te kry om die proses aan die gang te sit,” sê Philander. Rass sê sy eerste ontmoeting met sy ma het meer seer as blydskap gebring. “My ma wou nie eens vir my hallo sê of 'n drukkie gee, ná ek haar gegroet het nie. “Dit was nie ’n lekker gevoel nie,” sê die jongman. Rass vertel die op en af binnelandse sake toe raak hom diep, omdat dit voel of sy lewe stilstaan. “Ons probeer al vir my vir ’n ID vanaf ek 16 jaar oud is en ons word elke keer verwys na 'n ander kantoor toe. “Op skool was ek goed in welding en wil graag my studies verder vat, maar ek kan ook nie ’n beurs kry nie as gevolg van die ID,” vertel die seun met sy kop in sy hande. Rass sê hy is dankbaar vir wat sy ouma vir hom oor die jare gedoen het, en dat dit nou sy tyd is om na haar om te sien. Die besorgde ouma vertel sy huil baie aande oor die situasie waarin haar kleinseun hom bevind. Volgens gerugte, sê Philander, het hul laas gehoor, die ma is glo in Manenberg. Samuel Plaatjies, distriks-koördineerder by binnelandse sake, sê dit sal eerste prys vir die jongman wees as sy ma na vore kan kom om die wiel aan die rol te sit vir hom om sy dokumente te kry. “As die sogenaamde pleegouers ’n bewys kan lewer dat hulle die wettige voogde van die kind is, kan hulle na vore kom om die laat-registrasie van die kind te doen. “Dit sal natuurlik beter werk as die ouers na vore kan kom. “Anders moet hulle maatskaplike dienste kontak, sodat ’n maatskaplike werker 'n volledige verslag kan saamstel. “Indien die seun se ouers nie getroud was nie sal dit beter wees as die ouma van die ma se kant af die laat registrasie van geboorte proses begin. “Die maatskaplike werker gaan deurentyd betrokke bly, tot die aangeleentheid afgehandel is. “Dit kan slegs gebeur indien hulle besluit om die roete van die departement van sosiale ontwikkeling te volg,” sê Plaatjies.