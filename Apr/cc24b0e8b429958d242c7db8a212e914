DIE Stormers kom Saterdag voor hul grootse toets tot dusver in die United Rugby Championship-kompetisie te staan. Dit is wanneer John Dobson (afrigter) se span teen die pasaangeër in die kompetisie, Leinster (afskop 18:15) in die Cape Town Stadium te staan kom. Leinster het Saterdag hul rieme met 23-28 teen die Sharks op Kings Park styfgeloop. Leo Cullen (afrigter) se span is ná 15 wedstryde met 60 punte bo-aan die URC-log. Daarteenoor, is die Stormers tans in die tweede plek op die log met 52 punte. Die manne van Dublin in Ierland was tot dusver net drie keer aan die verloorkant. Cullen-hulle gaan dus alles in die stryd werp om ’n tweede agtereenvolgende nederlaag in Suid-Afrika te vermy. Die coach is bewus van die groot bedreiging wat die Kapenaars vir sy span gaan inhou. Hy het gister in ’n aanlyn konferensie gesê: “Die Stormers speel anders as die Sharks, in terme van ingesteldheid en toestande. “Ons probeer onsself daarvan vergewis. Hulle is ’n span wat ons net dopgehou het, maar het nog nooit teen hulle gespeel nie. “Die Stormers se ingesteldheid is om die bal lewendig te hou. Ons het dit teen Glasgow gesien. Dit is hul aanvallende mentaliteit, maar ook die spoed wat hulle op die aanval het, wat hulle so ’n gevaarlike span maak.“ Hul agtsteman, Evan Roos, is baie dinamies en werk hard. Die Stormers het ook ’n sterk Springbok-voorry, met (Steven) Kitshoff en (Frans) Malherbe. “Ons weet hulle het hul haker (Scarra Ntubeni) Vrydag verloor, so ons sal sien hoe dit hulle gaan raak.” Cullen het bygevoeg: “Al waaroor ons omgee, is om nog twee punte uit nog twee wedstryde te probeer kry, en hoe gouer ons dit kry, hoe beter! Die game teen die Stormers gaan groot wees omdat ons (die span wat eerste is) teen die span wat tweede (die Stormers) is mekaar gaan aandurf. "Hulle sal dus baie gemotiveerd wees. Hulle weet ook dis hul laaste games voor hulle Europa toe reis vir hul laaste wedstryd (teen die Scarlets op 21 Mei).” 