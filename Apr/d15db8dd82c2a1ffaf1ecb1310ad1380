DIT blyk of daar ’n heel paar rugbyklubs in die Westelike Provinsie se streeks-ligas gaan sukkel om hierdie seisoen aan die gang te kom. In die Northern League was daar al reeds groot drag slae uitgedeel met Whistling Wheels van Eersterivier wat met 12-87 deur Young Wesleys verneder is. Ofskoon dit ’n massiewe terugslag vir Wheels is, verdien hulle tóg ’n klop op die skouer omdat hulle wel vir games opdaag. Nié soos sekere spanne wat die afgelope naweek teleurgestel het deur op die nippertjie kop uit te trek nie. Die groot sondaar is Khayelitsha wat in die Metro League besluit het om nie hul wedstryd teen Gordonsbaai Pioneers te eerbiedig nie. Dit moes ’n geskiedkundige eerste wedstryd vir Pioneers wees. Díe klub het voorheen as Gordon Leopards bekendgestaan, voor daar aan die einde van die 2019-seisoen besluit is om met Strand Pioneers saam te smelt en hulself as Gordonsbaai Pioneers te laat herdoop. Weens die ontydige uitstel is Pioneers egter met die volle punte vir ’n oorloop-sege toegeken. Northern League: Stellenbosch 
Coronations 8, Delft United 21; Blakes 15, Van der Stel Evergreens 19; 
Whistling Wheels 12, Young Wesleys 87; Windmeul United 5, Sir Lowrians 
29. Southern League: Retreat 5, Atlantis 15. City League: Masiphumelele 33, Polisie 7; Western Zebras 8, Young Ideas 47. Paarl League: Pêrel United 3, Young Standards 43; Violets (Paarl) 15, Paarl Rangers 58; Simondium 10, Riverstones 0. Metro League: Groep A): Fisantekraal 55, Temperance Cities 26. Groep B: Gordon’s Bay Pioneers 20, Khayelitsha 0 (oorloop-sege vir Khayelitsha no-show); La Motte Wanderes 38, Faure 5; Imiqhayi teen Silverleaf se wedstryd uitgestel.