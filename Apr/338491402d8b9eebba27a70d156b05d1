SALDANHA en  Roses United sal Maandag in die  final van die Transnet Super8-rugbykompetisie meeding. Dít is ‘n herhaling van 2018 se eindstryd toe Roses United met die louere in die kompetisie weggestap het. Saldanha het dus nou ‘n kans om wraak te neem. Roses United het Saterdag met flair en guts die eindstryd gehaal, terwyl Saldanha net-net daarin geslaag het om Progress in die Saldanha-stadion ore aan te sit. ‘n Strafskop in beseringstyd deur Girsh Gurah het die wedstryd met 17-14 vir Saldanha beklink. Die tuisspan het ook kort voor dit die telling 14-elk gemaak, met Gurah wat toe ook in die kol was. Hy het 12 van sy span se punte aangeteken, met Mikyle Hanse wat die ander met ‘n drie vroeg in die tweede helfte aangeteken het. Progress was met die rustyd nog met 14-6 voor. Daar was in die ander wedstryd net geen keer aan Roses United in die eerste helfte nie. Die span van Wellington was met die rustyd reeds met 22-0 voor teen Crusaders. Roses het uiteindelik met 34-21 gewen. Die Dorings van Wellington het elke fout wat Crusaders begaan het, behoorlik met spoed en krag uitgebuit. Roses het die manne van die Suid-Kaap van hul voete gespeel. Kuilsriver en Caledon sal sake in die Bowl-eindstryd uitspook nadat Caledon Darling se harte met ‘n wegholsege van 31-10 gebreek het. Caledon was  met die rustyd met 26- 5 voor. In die ander kragmeting om te beslis wie in die Bowl-eindstryd teen die Kuile uitdraf, het Wilneth Engelbrecht met ‘n strafskop in sudden death die verskil gemaak. Die telling was 20-20 toe Engelbrecht sy staal getoon het met die beslissende skop. Kuilsrivier 23, Robertson 20 ROBERTSON – drieë: Senan van der Merwe, Earl Snyman; doelskoppe:  Colin Willemse (2); strafdoele: Willemse (2)KUILSRIVER – drieë: Freddie Muller, Gurshwin Africa; doelskoppe:  Muller (2); strafdoele: Muller, John Lee Klaazen, Wilneth Engelbrecht Caledon 31, Darling 10 CALEDON – drieë: Rowen Heneke, Lorenzo Swart (2), Christiaan Movers, Dillon May; doelskoppe: Swart (3). DARLING- drieë: Ryle Daniels  (2) Roses United 34, Crusaders 21 ROSES UNITED – drieë: Berton Booysen, Hilroy Baadjies, Xavier Mitchell, Johnwin Lewis, Easton Arendse, Oswil Lewis; doeskoppe: Johnwin Lewis (2).CRUSADERS – drieë: Siyanda Buthelezi, Dean Malherbe, Eldrin James, doelskoppe: Eric Zana (3)Progress 14, Saldanha 17PROGRESS – drieë: Curtley Deysel  strafdoele: Rivan Lemmer (3)SALDANHA  – drie: Mikkyle Hanse; strafdoele: Girsh Gurah (4)