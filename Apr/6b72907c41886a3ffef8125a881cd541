HOEWEL daar minder feesmakers was, minder vrolike baniere wat die dorp versier het soos jy inkom, was daar steeds ’n heerlike feestelikheid in die lug by vanjaar se Klein Karoo Nasionale Kunstefees in Oudtshoorn. Nadat die fees vir twee jaar nie plaasgevind het nie, kon jy beslis aanvoel dat daar ’n opgewondenheid is en mense honger was vir feesvier. En watter beter manier om fees te vier met van die beste kunstenaars en hul pragtige werke. Mense het in hul getalle gestroom om Frank Opperman se Ek wens, ek wens te sien, daar was nie eens plek vir ’n muis by Marc Lottering se komediestuk Uncle Marc nie en toe die Bloemendal rapper Early B die stage vat, het mense behoorlik hul minds verloor. Kyk, ek self is ’n Early B fan, maar my mond het oopgehang toe feesmakers, jonk en oud, elke liewe liriek saam met die rapper kliphard gesing/gerap het. Soveel so, dat hulle hom gesoebat het om sy set te verleng! Dan was daar uitmuntende teaterstukke wat die hart geroer het en selfs die trane laat val het. Hier moet ek die briljante teaterstuk Die Halwe Huis met Oudtshoorn se eie en briljante Marlo Minnaar deur Lee-Ann van Rooi en Ricardo Arendse uitlig. Ek voorspel Marlo, wat laas week die KykNET Fiesta gewen het vir beste akteur in die kortfilm-afdeling vir Aan/Af, nog sommer baie toekennings vanjaar gaan inryg vir sy onverbeterlike vertoning in die Die Halwe Huis. Nóg ’n teaterstuk wat die hartsnare geroer het, was die skrywer, dramaturg en regisseur Herschelle Benjamin se Agulhasvlakte met Kay Smith, Kanya Viljoen en Wilhelm van der Walt. Hierdie stuk, met die spitsvondige script, beeld die onregmatige grondkwessie op ’n baie meer persoonlike en vlak uit. Die Arendsvlei, Projek Dina- en Indemnity-aktrise, Kay, wys weereens waarom so sy ’n briljante aktrise is wat haar karakters met haar hele wese omarm en uitbeeld. Oudtshoorn se mense het ook ’n kans gekry om hul slag op die planke te wys met die teaterstukOp Hierdie Dagmet ’n uiteenlopende rolverdeling van professionele en opkomende Oudtshoorn-akteurs, -sangers en -musikante. Die kykNet-akteurs van die gewilde sepies Arendsvlei, Suidooster, Binnelanders en Getroud met Rugby was ook by die KKNK en het feesgangers se harte gesteel met foto-geleenthede en lekker geselsies. Betrek Al wat ek die heeltyd gehoor het, was “Ziempie, Ziempie” en die akteur Irvine van der Merwe, wat die rol van Nazeem “Ziempie” in Suidooster vertolk, het feesgangers met sy warm persoonlikheid verwelkom en trots gesmile vir elke liewe foto. Ek wil ook net daarop wys dat die Hoorn se mense self baie meer moet betrek word by die KKNK, want jy kan nie net ’n dorp binnekom en ’n groot fees hou en die gemeenskappe laat voel asof hulle uitgebuit word nie. Daar was baie meer diversiteit by die fees, maar die gebrek aan integrasie is baie prominent. Maar dit was steeds ’n baie lekker fees en ons sien uit na die KKNK in 2023!