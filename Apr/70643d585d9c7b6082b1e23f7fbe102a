KAPENAARS se ma’s, dogters en gesinne is almal hierdie Moedersdag in vir ’n bederf met ’n sterbelaaide line-up! Die Moedersdag-viering, Mama Mia! A Mother’s Day Spe­cial, gaan mammas vereer met lekker musiek, wonderlike komedie, motivering en baie dans-oomblikke. Suid-Afrikaanse musikante, talentvolles en kunstenaars soos Tracey Lange, Alfred Adriaan, Belinda Davids, Katlego Maboe, Tarryn Lamb, Don Vino Prins, Loukmaan Adams en Emo Adams, asook die Take Note Band, gaan op 7 Mei by die Good Hope Christian Centre in Ottery optree. Met alles waardeur ons die afgelope twee jaar is, het die program-vervaardiger Olivia Gildenhuys gedink dit is tyd om “terug te gaan na die nuwe normaal” en die mense te vier vir wie ons lief is — begin by die vroue in ons lewe. Die sanger, liedjieskrywer en komediant Emo Adams is gevra om die program-regisseur te wees. Hy sê die geleentheid gaan daaroor om hulde te bring aan “ons mammas sowel as ons vroue. “Daar is geen beter gevoel nie as om ’n vertoning van so ’n hoë kaliber saam te stel en dit na die gemeenskap te bring,” sê Adams. Hy voeg by: “Behalwe die feit dat ons die moeders kan vier, is die line-up wat my betref, gesofistikeerd, divas en ’n groep opreg talentvolle mense wat saam ’n verhoog deel en ons wil hê die mense van Kaapstad en die Wes-Kaap moet uitkom en dit saam met ons vier.” Die bekroonde TV-aanbieder Katlego Maboe, is “opgewonde” om saam met almal fees te vier nadat hy die laaste tyd ’n blaaskans van die kollig geneem het. “Dit is ’n ware eer om na die verhoog geroep te word ná wat soos ’n leeftyd gevoel het. “Om die verhoog met soveel goeie vriende te kan deel om ons groot moeders te vier, is selfs meer spesiaal. “Ek dink aan my kinderdae en hoe ek sou probeer om Moedersdag spesiaal te maak met blomme, sjokolade en geskribbelde gedigte. “Hierdie is ’n geleentheid om nog ’n pragtige gedig te skryf wat die krag, moed en blywende liefde van ons moeders vier, veral in ’n tyd soos hierdie,” vertel Kat. Mama Mia! A Mother’s Day Special vind plaas op 7 Mei en kaartjies is op Quicket beskikbaar.