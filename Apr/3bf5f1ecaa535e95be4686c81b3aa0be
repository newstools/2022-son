DIE dramareeks Dinge van ’n Kind sal gou-gou op die kassie wees. In dié reeks van tien episodes ontmoet kykers Mart Vermaak. Die ontnugtering van haar grootwordjare vind plaas teen die politiese agtergrond van die onstuimige laat-1970’s, terwyl ’n ouer Mart haarself in ’n ontnugtering van ’n ander aard bevind. In die roman Die Dinge van ’n Kind leer lesers Mart as tiener en as ’n vrou in haar dertigs ken wat as ’n expat in Londen woon. In die TV-reeks ontmoet kykers egter ook ’n heelwat ouer Mart wat haar weer in Suid-Afrika gevestig het. Die boek speel in twee tydvakke af – die onstuimige 1970’s en die vroeë 1990’s – maar vir die TV-reeks Dinge van ’n Kind is daar ook ’n deel bygewerk wat in die hede afspeel. Daar is dus drie aktrises wat die rol van Mart deur die jare speel. In die rol van jong Mart is Melissa Myburgh, Cintaine Schutte is Mart in die 1990’s en Susanne Beyers is hedendaagse Mart. Melissa was al te sien in Kompleks en die TV-film Laastes. Cintaine (Fynskrif, Ekstra Medium) het mees onlangs die rol van Mart in die verhoogproduksie Die Dinge van ’n Kind gespeel en Susanne is ’n veteraan van die verhoog, TV, radio en film. Bekendes In die tonele wat in die 1970’s afspeel, is Mienke Ehlers te sien as Mart se skoolvriendin Dalena met Augusta Zietsman wat die rol van Suna speel. Jana Kruger en André Weideman is Marlene en Karel, Mart se ouers, en Andahr Cotton (Simon), Méla Swanepoel (Liefie) en Wesley Smit (Neil) is haar sibbe. Van die ander spelers is bekendes soos Stian Bam, Amalia Uys, Lizz Meiring, Martelize Kolver en Sandra Vaughn. In die 1990’s saam met Cintaine, is Wilhelm van der Walt te sien as die ouer Simon. Van die akteurs wat in die hedendaagse tonele te sien is, sluit in Ludwig Binge, Kim Syster, André Roothman, Zenobia Kloppers en Quanita Adams. Die regisseurs van die reeks is Quentin Krog, Zandré Coetzer en Tinarie van Wyk Loots. Elanie Rupping en Henriëtta Gryffenberg is vir die draaiboek en die reeks verantwoordelik.