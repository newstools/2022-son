DJ CHINA on the beat! Die 26-jarige Shanice Thomas van Wellington is ’n jong DJ wat haar al langer as agt jaar agter die DJ-dekke bevind. Shanice, wat as DJ China bekend staan, vertel op laerskool het vriende haar gewoonlik Chinese genoem. “Ek het nie veel daarvan gehou nie. “Ek het sommer gesê om daardie noemnaam korter te maak, moet hulle my China noem.”En dit is hoe mense gewoond geraak het aan die naam China. Shanice vertel wanneer hulle haar op die naam Chinese geroep het, het sy nie gereageer of aandag gegee nie, maar sodra hulle China roep, reageer sy. Die dag toe sy belang stel om te DJ, het sy sommer net die naam DJ China gebruik omdat almal haar reeds as China ken. Shanice sê DJ is ’n passie wat sy by haar verloofde aangeleer het. “Hy is die een wat my geleer het van dag een af. “Hy is die dryfkrag agter die liefde vir wat ek doen. “Om te DJ, is eintlik ’n passie van hom waarop ek verlief geraak het.” Rolmodel Shanice se rolmodel en inspirasie vir die musiekbedryf is die ontslape Whitney Houston. “Daar is net iets omtrent daardie vrou se musiek wat jou binneste roer. “Haar liefde vir musiek kan in haar performances gesien word.” Shanice raai vroue wat dieselfde passie vir musiek het, om DJ te probeer. Sy meen vroue moet begin DJ en ’n passie daarvoor kry omdat daar net ’n handjievol vroulike DJ’s in die bedryf is. Haar gunstelingmusiek waarmee sy gehore vermaak, is Old School en amapiano.