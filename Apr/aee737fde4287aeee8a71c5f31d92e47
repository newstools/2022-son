’N MAN loop hof nadat hy ’n valse saak van kaping by die polisie aangemeld het. In 'n verklaring waarsku die polisie die publiek om nie valse sake te maak nie, want dit is 'n misdaad. Volgens die cops word alle voorvalle wat aangemeld word deeglik ondersoek, en vals eise word gewoonlik tydens hierdie proses opgespoor. Daar is op 1 April 'n saak van kaping, ontvoering en diefstal by Pinelands-polisiestasie gemaak. Die saak is vanaf Stellenbosch oorgeplaas. Die klaer beweer onder meer dat hy op 29 Maart omstreeks 08:15 op die afrit by Jakes Gerwel-rylaan en Gunner Circle in Epping gery het toe sy kar gaan staan. Hy is na bewering toe deur drie mans oorval, terwyl hy die voertuig ondersoek het. Volgens die man is hy aangerand en in die kattebak van sy kar gedruk. Hulle het toe met die voertuig weggery, met hom agterin. Hy het later opgemerk dat die voertuig nie meer beweeg nie en het om hulp geskree, toe 'n onbekende man die kattebak oopmaak. Die klaer het toe opgemerk hy is in Kayamandi in Stellenbosch. Die man het toe opgemerk dat die verdagtes sy beursie met rybewys, die noodwiel, 'n Lenovo-laptop en 'n grys Acer-laptop gesteel het. Dit is toe hy die saak by Stellenbosch-polisie stasie gaan maak het. Die saak is deur speurders van Pinelands ondersoek en na deeglike ondersoek is ontdek die klaer het gelieg. Die klaer wie nou die verdagte is, is op 8 April vir regsverydeling in hegtenis geneem en het Woensdag sy eerste hofverskyning gemaak.