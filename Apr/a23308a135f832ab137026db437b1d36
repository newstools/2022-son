HAWELOSES in die Kaapse middestad kry binnekort ’n nuwe skuiling. Die provinsiale departement van maatskaplike ontwikkeling het R4,5 miljoen bewillig om die eertydse Rob­bie Nurock-kliniek in so ’n veilige vesting te ontwikkel. Tot 100 Sharna Fernandez, provinsiale minister van maatskaplike ontwikkeling, het bevestig dat die veilige hawe vir haweloses teen die einde van die boekjaar 2022-’23 in bedryf sal wees. Sodra die voormalige kliniek opgeknap en geopen is, sal die fasiliteit op enige gegewe tydstip tot 100 inwoners kan akkommodeer. “Ek is bly dat ons vorentoe beweeg met hierdie broodnodige projek, wat daarop gemik is om die bestaande netwerk vir veilige ruimtes vir haweloses uit te brei,” “Ons bly daartoe verbind om te ver­seker dat skuiling gelewer word op maniere wat hawelose burgers help om toegang te verkry tot noodsaaklike en basiese maatskaplike dienste wat hulle waardigheid en welstand bevorder. “Die departement werk saam met plaaslike regerings, organisasies sonder winsmotief en verwante instellings om skuilings en herintegrasie dienste te verskaf aan mense wat hulle op straat bevind,” sê Fernandez. Sy het bygevoeg dat die opgeknapte fasiliteit in Binnekant-straat bestuur sal word deur ’n organisasie sonder winsmotief wat ’n vennoot sal wees en tans deur die departement geïdentifiseer word. Fernandez sê die departement bepaal norme en standaarde vir gefinansierde skuilings om doeltreffend te funksioneer en skuilings bied meer as net bloot skuiling. “Ons vind maniere om mense wat op straat woon, te help deur in hul basiese behoeftes te voorsien en hulle te help om met hulle gesinne en gemeenskappe te herintegreer. “Die individue wat van die skuiling se dienste gebruik maak, het ook toegang tot ander dienste wat deur die departement van maatskaplike ontwikkeling gelewer word. “Waar moontlik, help skui­lings kliënte met toegang tot mediese dienste en aansoeke vir ID-dokumentasie.” Gedurende die Covid-pandemie het die behoefte aan beddens by skuilings wat deur maatskaplike ontwikkeling gefinansier word, van 1 500 tot 2 499 toegeneem. Fernandez moedig die publiek aan om betrokke te raak.