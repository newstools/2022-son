INWONERS van Nelson Mandelabaai-munisipaliteit is ingelig dat hulle vanaf Dinsdag vir 48-uur geen water gaan hê nie. Die wateronderbreking is om die finale verbinding van die Kwanobuhle-pompstasie uit te voer. 'n Span werkers sal Maandag begin om die stelsel te dreineer en te isoleer, ter voorbereiding vir die wateronderbreking. In ’n verklaring sê die metro dit sal die kontrakteur toelaat om die suigpypleiding vir die nuwe KwaNobuhle-pompstasie met die 750 mm-pypleiding van die Chelsea-reservoir te verbind. "Om dié werk veilig te voltooi moet die Chelsea-reservoir eers leeggemaak word." Die beplande wateronderbreking volg nadat die sakekamer vroeër vandeesmaand kommer uitgespreek oor bykomende kostes om sake in die metro te bedryf weens die voortslepende waterkrisis. Denise van Huyssteen, hoofbestuurder van die sakekamer, sê maatskappye moes watertenks inbring en reënwater oes, of boorgate grawe en herwinningsvermoëns instel. Sy voeg by dat sommige waterafhanklike ondernemings hul besigheid moes staak en in sommige gevalle is personeel weens die watertekort op short time gesit. – AlgoaFM