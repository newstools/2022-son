’N MENS moet waardeer wat jy het, want dit kan enige oomblik van jou af weggevat word. Dit is die sterk boodskap wat die verhoogproduksie Liefde en Tyd, uit die pen van Joshwin Dyson, oordra. Die produksie was Woensdag (27 April) op die Suidoosterfees te sien. Son het met die 20-jarige Dyson van Rocklands in Mitchells Plain gesels. Hy is tans ’n student op die Northlink-kollege se Tygerberg-kampus. Dyson vertel waarvandaan sy passie vir drama kom. “Op laerskool het ek kontemporêre dans van gr. 1 tot gr. 6 gedoen. My onnie het net eendag besluit sy wil ’n toneelstuk doen en dit was die eerste keer dat ek in ’n toneel gespeel het.” Dyson vertel hy het net daar besluit dit is wat hy wil doen sonder om een keer terug te kyk. Van daar het hy sy skoolloopbaan verder gevat aan die Hoërskool Cedar vir die Kunste in Mitchells Plain, waarna hy ’n beurs losgeslaan het om ná skool kunste te studeer. Passie Hy vertel sy passie het egter op hoërskool groter geword met elke toneelstuk en fees waarop hulle opgetree het. Die talentvolle Dyson, wat ook tans besig is om ’n film te skiet, sal in Junie vanjaar sy kwalifikasie behaal. Hy sê hy wil homself in die volgende paar in die bedryf vestig en nie net as akteur nie. “Ek en ’n groep vriende het reeds gepraat oor wat ons wil doen. “Ons wil ’n teater-maatskappy begin waarmee ons jongmense kan help wat nie altyd die geleenthede kry nie.” Dyson sê hulle wil meer mense se stories daar buite kry. Hoewel hy self skryf en regisseer, vertel Dyson dat hy dit meer op die verhoog geniet as agter die skerms. Oor sy opvoering op die Suidoosterfees sê hy: “Ek voel baie geëerd en is dankbaar dat hulle my toneelstuk gekies het.” Dyson sou in twee ander produksies ook opgetree het, maar moes dit prysgee omdat hy ’n geleentheid vir ’n film gekry het. Liefde en Tyd is ’n produksie wat hy vir een van sy eksamens gedoen het.