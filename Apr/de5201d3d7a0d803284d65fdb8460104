NÁ TWEE jaar sonder klubrugby is dit eintlik moeilik om enige voorspellings te waag – een ding is egter seker, daar gaan nie ’n gebrek aan opwinding wees nie. Dit is wat Saterdag op Boland Park in Worcester verwag kan word waar Villagers Worcester en McGregor hul veldtog in die Boland se Breë Langeberg Uitdaagbeker begin. Die spanne ontmoet vir die eerste keer op dié vlak. McGregor maak sy debuut in die “big league” nadat hy in 2019 die Boland se Streek-liga gewen het. Villa inteendeel, is een van die Boland se top-spanne en word vanjaar deur Johan de Koker afgerig. Daar was teleurstellende seisoene die afgelope paar jaar en daar is maar kommer wanneer die span nie onder die top-vier spanne eindig nie. De Koker is ’n ervare breier, en ofskoon hy vanjaar met ’n groep jong en nuwe spelers die veldtog begin, kan die span beslis opwindende hardlooprugby opdis. Dis De Koker se trademark. McGregor daarenteen, het ’n aantal opwarmingswedstryde gespeel om die manne aan die taai veldtog bloot te stel. Heinie de Koker en Hendrik Willemse het vanjaar besluit om gesamentlik verantwoordelikheid vir die afrigting te aanvaar. Heinie vertel hy en Johan, Villa se coach is wel familie, maar môre sal min liefde ter sprake wees. Heinie sê: “Die besluit is eenvoudig, dat ons twee moet saamwerk en die verantwoordelikhede deel, want dit gaan ’n baie uitdagende veldtog wees. Uitdaging “Daarby gesê, dit is ons eerste seisoen in die kompetisie en dit gaan beslis moeilik wees. Maar ons is gereed vir die uitdaging.” Die ander groot wedstryd is die een tussen Robertson en Montagu. Die Streeptruie van Robertson het goed herstel in die Paas-toernooi in Saldanha, nadat hulle teen Roses in hul eerste wedstryd vasgeval het. In die uitspeel om die sewende plek het Robertson met sy kaptein, Ashley Dreyden aan die spits, Darling met 48-21 kafgedraf.