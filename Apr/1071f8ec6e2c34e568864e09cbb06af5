JAZZ-AANHANGERS kan lekker kom “jika” by vanjaar se Suidoosterfees wat van 27 April tot 1 Mei 2022 by die Kunstekaap-teaterkompleks in Kaapstad plaasvind. “Jika” – Sounds of the SA Jazz Real Book, is een van die hoogtepunte op die musiekprogram. Tete Mbambisa, Tony Cedras, Hilton Schilder, Ramon Alexander en Anathi Mobo tree op, en hulle word begelei deur van die bestes op die plaaslike musiektoneel: George Werner, Shaun Johannes, Kurt Bowers, Jannie Hanepoot van Tonder, Byron Abrahams en Muneeb Hermans. “Jika” is geïnspireer deur die bloemlesing, The South African Jazz Real Book, waarin 116 komposisies deur 86 plaaslike jazz-komponiste opgeneem is. Dié baanbreker publikasie het in Desember 2021 verskyn, en word tydens die jazzkonsert by die Suidoosterfees amptelik, bekendgestel. Jazz-genres Dit sluit nommers van inheemse jazz-genres soos kwela, ghoema, mbaqanga, sopvleis en tsaba-tsaba in. Legendariese liedjies soos die “Click Song”, “Paradise Road” en “Pata Pata” word tydens die konsert uitgevoer. “The South African Jazz Real Book vul ’n leemte in die plaaslike musiekmark-opvoeding,” sê Van Tonder, wat saamgewerk het aan die publikasie, én lid van die “Jika”-orkes is. “Ons het nog altyd ’n volledige versameling van bladmusiek van Suid-Afrikaanse jazz nodig gehad, iets waarop skole en universiteite kan staatmaak om die onderrig van ons inheemse musiek te bevorder.” Van Tonder, wat in die tagtigerjare as lid van Johannes Kerkorrel se Gereformeerde Blues Band opslae gemaak het, se mede-orkes-lid in “Jika”, die pianis Werner, het ook meegewerk aan die bloemlesing. Hulle neem die leiding in die fees-produksie en stel vier komponiste wat in die boek opgeneem is tydens “Jika” voor: Tete Mbambisa, Schilder, Cedras en Alexander. “Jika” – Sounds of the SA Jazz Real Book, is op 30 April om 17:00 en 1 Mei om 15:00 op die Suidoosterfees se Zip Zap Dome-verhoog te sien. Kaartjies kos R125 en kan by Computicket bespreek word. Jy kan kaartjies wen na die Suidoosterfees-produksie: “Jika” – Sounds of the SA Jazz Real Book. Dit wys Saterdag 30 April om 17:00 en Sondag 1 Mei om 15:00 op die Suidoosterfees se Zip Zap Dome-verhoog. Whatsapp net na 076 956 8692 jou naam, omgewing/dorp van waar jy is en die antwoord op: Wanneer is "Jika" - Sounds of the SA Jazz by die Suidoosterfees te sien? Bepalings en voorwaardes geld. Die volledige feesprogram is by www.suidoosterfees.co.za beskikbaar.