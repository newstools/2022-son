ASHLEY Tabisher (39), oud-lid van die teen-bende-eenheid, gaan sy dogtertjie se vyfde verjaarsdag ook misloop. Tabisher word saam met Nafiz Modack, (40), Zane Kilian (40), Jacques Cronjé (51) en Ricardo Morgan (37) aangehou op aanklagte wat sameswering, poging tot moord, korrupsie, oortreding van die Wet op Elektroniese Kommunikasie en geldwassery insluit. Morgan, wat aangekla word van geldwassery en afpersing, het vroeër borgtog van R50 000 gekry. Hulle het almal gister weer in die Blue Downs-streekhof verskyn. Modack, ’n vermeende dikding in die Kaapse onderwêreld, en Kilian word verdink van die moord op die top-cop lt.kol. Charl Kinnear. Kinnear is op 18 September 2020 voor sy huis in Bishop Lavis doodgeskiet. Tabisher is op 4 Mei 2021 gearresteer en word ook steeds aangehou. Gister by die hof het sy vrou, René, gesê hy het hul dogtertjie se vierde verjaardag verlede jaar op 9 Mei gemis, en gaan dit weer vanjaar mis. “Hy mis sy kind baie en sy mis haar pa vreeslik. Die kind is gebreek en word siek. “Ons het ook nie nou ’n mediese fonds om haar dokter toe of na ’n sielkundige te vat vir hulp nie.” René en Tabisher se suster, Vanessa Kondowe, sê dis vreeslik moeilik om met hom kontak in die tronk te maak. Kondowe sê hulle sukkel reeds drie weke lank om die Goodwood-gevangenis te kontak. “Daar is vier nommers wat jy kan bel. Twee lui nie. Die derde nommer het ’n antwoordmasjien en later kan jy ’n boodskap los, maar niemand kom terug na jou toe nie. “Die vierde nommer lui nie eers nie.” Modack se advokaat, Dirk Uys, het gesê die saak is uitgestel vir verdere ondersoek. Dis nou weer op 6 Julie in die hof.