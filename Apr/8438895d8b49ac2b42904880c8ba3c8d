OFSKOON stampvol stadions nog nie in Suid-Afrika wettig is nie, hoop Rito Hlungwani die Stormers se getroue ondersteuners daag in hul hordes op vir eerskomende naweek se groot noord-suid-derby. Die Stormers pak die ou vyande, die Bulls, in die Cape Town Stadium. En met stadions wat 50% volgepak kan word, kan dit vir getroue ondersteuners ’n belewenis wees om wéér dié twee spanne live in aksie te sien. Dis nou as mense nie reeds beplan het om hul gunstelingklubs in die Westelike Provinsie of Boland te gaan aanskou nie. Kaartjiepryse is mos goedkoper en soos dit maar bekend is, lok klubsport deesdae groter belangstelling as die aksie op TV. Die Stormers se boontjietellers het duidelik ook by hul ou vyande geleer en kaartjiepryse ’n bietjie cheaper gemaak. Dit kos jou so min as R50 om dié game te gaan kyk. Dit het die afgelope naweek mooi uitgewerk vir die Bulls se tuiswedstryde teen Ulster op Loftus. Intussen het Hlungwani, hulpafrigter van die Stormers, gesê: “Dit is lekker om nou al vyf wedstryde in ’n ry te kon wen. “Ons wil seker maak ons word beter met elke wedstryd. Dit sal ons mindset wees vir hierdie naweek. “Dit is altyd lekker om in die noord-suid-derby betrokke te wees. Die fans hou daarvan en ons wil soveel fans as moontlik nooi om te kom. Ons het geen skares in die laaste paar derbies gehad nie. “Dit is belangrik dat ons lojale ondersteuners hierdie naweek uitsteek.”