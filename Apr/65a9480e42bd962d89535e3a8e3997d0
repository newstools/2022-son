“DIS mos nie reg dat feitlik elke straat en gebou in ’n bevryde Suid-Afrika steeds die ou name dra nie. “Die tyd het aangebreek dat een van die strate in die middedorp van Oudtshoorn verander word na iemand soos wyle David Piedt.” Dís die woorde van dr. Franklin Sonn, een van die beskermhere en ’n voormalige direksielid van die Klein Karoo Nasionale Kunstefees (KKNK). Sonn het verlede week by die eerste David Piedt-gedenklesing by die 26ste KKNK op Oudtshoorn gepraat. Hy beskryf Piedt as ’n man wat vir reg en geregtigheid gestaan het en sy lewe op die beginsel van respek berus het. In sy toespraak het hy hulde gebring aan dié ontslape, voormalige voorsitter van die KKNK-direksie en gesê hy sal hom onthou vir sy vreesloosheid om teen geregtigheid te veg. Hy onthou Piedt was ook in die apartheidsjare baie ongewild onder wit mense in Oudtshoorn. Hy moes voortdurend ook vir die veiligheidspolisie vlug en het dikwels op Saterdae agter in ’n polisievangwa rondgery. Volgens Sonn was Piedt voor sy dood ’n diep bedroefde mens oor die verwringing van die land en hy het met hom gepraat oor die grypsugtigheid en diewery wat die armes verder verarm het. Een van die stigterlede van die KKNK, Rosie Schoeman, het in haar reaksie gesê sy het die grootste respek vir Piedt gehad en gee “verskriklike erkenning” aan hom. Volgens die artistieke direkteur van die KKNK, Hugo Theart, sal die David Piedt-gedenklesing voortaan jaarliks tydens die KKNK aangebied word.