LIEFDE, verraad, hartseer en geestesgesondheid. Dis Die Geheim, ’n produksie wat hierdie week by die Zabalaza-fees by die Baxter Teater te sien was. Dit vertel die liefdesverhaal van ’n karakter wat sukkel met geestesgesondheid en die ander in ’n kas vol geraamtes. Een van die akteurs is Dylan Majavie wat Maandag sy teater-debuut gemaak het in die rol van Anton Smith. Anton gee voor hy verlief is op sy man, Vivian. Anton en Vivian sukkel tussen liefde en hartseer en dan later met verraad. Die 27-jarige Dylan, wat ook onlangs sy radio-debuut gemaak het, wou altyd drama studeer. Hy het ’n passie vir toneelspeel. “Dit is iets wat ek nog altyd wou doen. Dit was een van die dinge op my bucket list. “Toe kom die eerste geleentheid toe Byron McKeith my nader vir dié rol.” Byron is ’n jong teatermaker wat onlangs die Fleur du Cap vir Mees Belowende Student ontvang het. Hy vertolk ook ’n rol in die produksie en sit in die regisseurstoel. Dylan het nie twee keer gedink nie en dadelik ja gesê vir die geleentheid. “Toe ek uitvind die rol is Afrikaans, was ek nervous, maar ek het die uitdaging aangepak en dit het my uit my comfort zone gehaal.” Hy reken dit was ’n goeie ding om hom as kunstenaar te laat groei. “Dit was my eerste en wat dit soveel meer comforting maak, is ek het wonderlike mense gehad wat saam met my deel is hiervan en raad en leiding gegee het. “Noudat ek dit gedoen het, sien ek uit na soveel meer verhooggeleenthede.” Heinrich Hanana, wat die rol van Vivian vertolk, is egter geen vreemdeling vir die teater nie. Die 21-jarige van Beaufort-Wes het op ’n jong ouderdom begin perform. Hy het dit egter nooit ernstig opgeneem totdat hy kollege toe is waar hy performing arts studeer het nie. “Dit is regtig waar my passie begin het en nou iets is wat ek myself vir die volgende 20 plus jaar sien doen.” Heinrich noem hy wil karakters speel waarmee gehore kan relate. “Ek wil ook gesien word as ’n kunstenaar wat vele karakters kan speel en nie net een dimensioneel het nie.” Vir sy voorbereiding vir sy karakters neem Heinrich inspirasie van familie en vriende. “Ek luister ook baie na musiek, wat my help om in karakter te kom en dan die belangrikste vir my is gebed. “Veral vir die Vivian-karakter, omdat hy intense is en vloek en skree en gil. Ek moes myself mentally en spiritually voorberei.” Beide Dylan en Heinrich se talent is nie net toneelspeel nie. Dylan sing terwyl Heinrich sy slag as model ook wil probeer. Die twee noem dat dit iets is wat hulle onderskeidelik in die nabye toekoms bietjie meer ook sal wil doen. Albei hoop meer deure sal open vir hulle om hul talent te deel.