BRING jou ouma, bring sommer al die bure, want die Suidooster-sterre gaan sommer lekker wees by vanjaar se Suidoosterfees. Dít is hoe Jawaahier Petersen, beter bekend as Kaashifa van die gewilde sepie Suidooster, julle almal uitnooi na vanjaar se Suidoosterfees. Son het met Jawaahier gesels oor hul verhoogproduksie Suidooster Stormsterk wat die eerste keer by dié fees op die planke is. Suidooster Stormsterk is ’n sing-en-dans-produksie met van dié sepie se sterre en leerders van The Stage Performing Arts Studio. Hulle gaan die gehoor vermaak met lekker musiek en danspassies. Jawaahier sê die verrassing is aanhangers kry die geleentheid om hul gunstelingakteurs in ’n ander lig te sien. “Baie van ons wat nie net akteurs is nie, maar ook sing en dans, was meer as twee jaar nie op die verhoog nie. Uitverkoop “Ek dink ons het almal besef hoe baie ons die verhoog en teater gemis het en ons is bly ons kan nou weer perform.” Dit is die eerste keer dat die produksie op die planke is en Jawaahier sê sy hoop dit kan ’n jaarlikse ding word. “Julle moet net sorg die kaartjies word uitverkoop sodat ons volgende jaar kan terugkeer.” Sy voeg by wat dit vir haar so opwindend maak, is sy en haar mede-akteurs is soos familie. “Ons is soos ’n familie. So, dis lekker om saam met my broers en susters op die verhoog te sing en dans. Net soos saam met my eie Petersen-familie, sonder om lyne te lees.” Sy noem ook aanhangers kan lekker treffers verwag. “Die sterre gaan die verhoog oorvat en julle vermaak met musiek wat herinneringe sal terugbring. “Daai beroemde treffers van jou grootwordjare en net sulke lekker saam-sing liedjies.” Jy kan die produksie Sondag 1 April om 14:00 by die Suidoosterfees kyk. Jy kan kaartjies vir sommige van die Suidoosterfees-produksies wen. Die kompetisies is onderaan party van die artikels op ons webwerf. Al wat jy moet doen, is om die stories te lees op www.son.co.za en die instruksies onderaan die artikel te volg. Wenners sal aanlyn en in die koerant aangekondig word. Jy kan kaartjies wen na die Suidoosterfees-produksie: Dance Synergy. Dance Synergy is 'n energieke, vreugdevolle geleentheid met Figure of 8 Dance Collective, in samewerking met verskeie dansorganisasies en individue. Dit wys Donderdag 28 April om 18:00 by die Suidoosterfees se Zip Zap Dome-verhoog. Whatsapp net na 076 956 8692 jou naam, omgewing/dorp van waar jy is en die antwoord op: Tot wanneer vind die Suidoosterfees plaas? Die Suidoosterfees volg ’n inentingsmandaat om die veiligste moontlike feeservaring vir besoekers, kunstenaars, personeel en diensverskaffers te verseker. Riglyne soos neergelê deur gesondheidsowerhede ingevolge die Covid-19-pandemie word gevolg. Alle moontlike veranderinge word deurlopend deur die Suidoosterfees gemonitor, en aanpassings en toegewings wat mag plaasvind, sal in oorleg met ’n advieskomitee toegepas word. Toegang tot die feesterrein is dus onderhewig aan die volgende bepalings en voorwaardes. Feesgangers sal toegang tot die Kunstekaap-kompleks kry wanneer: SARS-CoV-2-toetsuitslae is vir 72 uur geldig, waarna ’n nuwe toets gedoen moet word. Die beleid geld slegs vir volwassenes; kinders tot en met 18 kan die perseel sonder inentingsertifikate of toetsuitslae betree.