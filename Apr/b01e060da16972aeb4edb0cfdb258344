DIE vier mans wat skuldig bevind is aan die moord op Heila Kilian (63) op ’n plaas buite Stilbaai in 2018, is lewenslange vonnisse in die rondgaande hof in George opgelê. Regter Lister Nuku het Vrydag die beskuldigdes Sakhumzi Benya, Nkoshihethu Nocuza, Msomi Nikani, en Monwabisi Maki gevonnis. Hy het hulle ook ’n verdere 54 jaar tronk toe gestuur op verskeie aanklagte insluitend roof met verswarende omstandighede en die onwettige besit van ’n vuurwapen. Hierdie vonnisse sal gesamentlik uitgedien word.Die vier sal oor 25 jaar vir parool in aanmerking kom. Kilian is noodlottig gewond terwyl sy saam met haar suster, Brenda, en haar swaer, David Thomas, ’n braai geniet het. Die beskuldigdes het ontken hulle het enigiets met Kilian se moord te doen gehad. 