POLICE FC en Maties FC, die twee debutante in die seisoen se Tweede Liga-veldtog, het albei groot verwagtinge gekoester om ’n impak in Stroom B te maak. Die spanne kruis môre swaarde in Nyanga in ’n spreekwoordelike six-pointer Ongelukkig kon die duo ook nie die pyp in die liga rook nie en bevind hulle albei aan die verkeerde kant van die leer. Hulle veg nou om oorlewing. Net Barcelona (4 punte) van Beaufort-Wes vaar tans swakker as Tankiso Modipa se Police FC (5), wat tweede laaste is. Natuurlik is dit Police se onbestendigheid met ’n permanente coach die seisoen wat ook sake vir hom bemoeilik. Wat die Maties (13) betref, is daar nog hoop om hul status te behou vir volgende seisoen. Maties se coach, Desmond Crowie, het geen geheim gemaak van die feit dat elke wedstryd vir hulle soos ’n cup final is nie. “Ek het reeds in die verlede gesê en ek sal dit herhaal – ons doelwit is om ons status te behou, niks anders maak vir ons saak nie,” het Crowie, voormalige Cape Town All Stars-breier, bygevoeg. Maksimum punte kan Crowie-hulle nog ’n plek op die leer laat spring. Dit is ook nou te sê indien die voorloper, FN Rangers, hulle ’n guns kan bewys deur Ikapa Sporting (15), wat derde laaste is in die stroom, kan troef. Batalions (19), vier punte bo Ikapa, sal moet uithaal en wys teen Norway Magic. Andersins kan hulle maklik by die relegasiestryd betrek word. Daar sal ook groot belangstelling wees wanneer Mike Lukhubeni (coach) se Steenberg United-span (34) die span van Hout Bay FC (32) Saterdag in Houtbaai die stryd aansê.