DIE Valke in die Oos-Kaap het ‘n 37-jarige polisiebeampte vir beweerde korrupsie gearresteer. Kapt. Yolisa Mgolodela, ‘n Valke-woordvoerder, sê die speursersant het na bewering betaling van R2 000 geëis van ‘n verdagte wie se voertuig op ’n dwelmklag geskut is. Die verdagte is deur die honde-eenheid van Matatiele gearresteer vir die vervoer van dwelms. Mgolodela sê nadat die man vrygelaat is op borgtog het hy teruggegaan na die polisie om oor sy voertuig uit te vind. Dit is toe dat die polisieman na bewering betaling by hom geëis het. Die saak is by die Mbizana-polisiestasie aangemeld en die polisieman is Donderdag gearresteer. Hy verskyn Dinsdag in die hof. – AlgoaFM  