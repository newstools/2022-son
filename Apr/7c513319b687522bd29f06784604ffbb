DIE teleurstelling was tasbaar op die Lylestraat-sportterrein in Ceres waar die Boland-Kavaliers met 13-31 teen die OP-Olifante vasgeval het. Die Bolanders was rustyd in die Carling Eerste Liga Curriebeker-wedstryd met 13-5 voor. Dit het gelyk of die tuisspan op pad was na sy eerste sege dié seisoen. Maar daarvan het dadels gekom. Dit was egter ’n oorheersende Olifant-span wat in die tweede helfte met hulle swaarder en sterker voorspelers na die speelveld teruggekeer het om die grondslag vir hul tweede oorwinning dié seisoen te lê. Die ratse skrumskakel van Boland, Jaiden Baron, het sy span se enigste drie in die 34ste minuut gedruk. Die heelagter Cameron Hufke het twee strafskoppe en ’n doelskop bygedra. Maar dit is waar die tuisspan se aandeel aan die louere verdwyn het. Die besoekers het beheer geneem met drieë deur Duan du Plessis, Jaco Willemse, Rodney Damons en twee drieë deur die senter, Diego Williams, wat die bonuspuntsege verseker het. Die Olifante staan nou op 11 punte in die tweede plek terwyl die Kavaliers met vier punte in die agste plek ronddobber. Verras In nog ’n wedstryd op die Lylestraat-sportterrein het die Zimbabwe Goshawks die Kenia Simbas net-net met 22-21 geklop. Die SWD-Arende het intussen verras deur die Luiperds Vrydag op Outeniquapark met 17-15 te klop. Hulle staan in die vierde plek op die punteleer. Die span se afrigter, Anton Moolman, sê: ‘‘Ek is super-opgewonde oor die spelers wat karakter gewys het om die sege te kon behaal. ‘‘Ek dink nie die Luiperds het die druk wat ons op hulle geplaas het, verwag nie. ‘‘Maar dit was ook ’n wedstryd waar ons onsself wou meet teen ’n span soos die Luiperds.”