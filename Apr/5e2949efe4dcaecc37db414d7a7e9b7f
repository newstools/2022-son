IN DIE uitmuntende toneelstuk Die Halwe Huis word temas soos patriargie, depressie, geslagsgebaseerde geweld en verslawing verken. Hierdie toneelstuk kom uit die pen van die talentvolle dramaturg Ricardo Arendse, wat oorspronklik van Bridgton in Oudtshoorn is. Dit is ook in hierdie Karoodorpie waar die roerende toneelstuk sy debuut op die Klein Karoo Nasionale Kunstefees gemaak het. Son was daar en kan getuig hierdie is beslis ’n grensverskuiwende toneelstuk. Dis skitterende toneelspel deur Marlo Minnaar saam met die roerende skryfwerk deur Ricardo en afgerond deur ’n pragtige klankbaan — die perfekte ensemble. Ricardo gee meer insig oor Die Halwe Huis. Deurbraak “Dit is ’n eenmanverhoogstuk wat die storie van Bumper Jansen vertel. “Bumper is ’n 37-jarige skrywer wat op die drumpel staan om ’n deurbraak in sy loopbaan te maak. “Maar dan verkies hy om sy eie lewe te neem.” Ricardo erken hy het self ook al daaraan gedink om sy eie lewe te neem en daarom moet dié toneelstuk as ’n conversation starter dien sodat mense kan praat oor die kwessies waarmee hulle sukkel. Feesgangers by die KKNK kon nie uitgepraat raak oor die toneelstuk wat diep emosies en gedagtes ontlok nie. Lee-Ann, wat die regie van Die Halwe Huis behartig, vertel hulle het nog altyd Marlo in gedagte gehad om die karakter van Bumper Jansen te vertolk. Nie net omdat hy van Oudtshoorn is nie, maar veral omdat hy uiters professioneel en een van die beste akteurs in die land is. “Dit was so lekker vir my om met so ’n briljante akteur soos Marlo te kan speel.” Die veteraan-aktrise en regisseur vertel sy wou iets moois met hierdie toneelstuk skep. “Ek dink daar is baie ruimte waar ons die temas soos depressie, GBV, verslawing, en so meer, met ander oë kan aanpak. “ ’n Mens kan heavy temas deur die teater aanspreek deur dit kunstig aan te pak en dit te omskep in functional teater, teater vir genesing.” Lee-Ann vertel die bakstene wat op die stel gebruik is om die half geboude huis voor te stel, skenk hulle aan die einde van die toneelstuk se speelvlak aan mense in daardie gemeenskap wat dit broodnodig het. “Ons het die produksie op die KKNK in Oudtshoorn gedoen en die bakstene was te swaar om saam te karwei na die volgende venue (Kuns­tekaap-teater). “So, ons het dit aan die gemeenskap geskenk. Ons gaan nou weer dieselfde doen.” Die Halwe Huis by die Suidoosterfees op die planke: Hier is die datums wanneer dit wys: 29 April - 15:30 1 Mei - 20:30   