KYK, ek was nog nooit ’n begerige mens nie. Of wag, laat ek dit liewer so stel: Ek begeer nie dinge wat ek nie kan bekostig nie. My begeerte was nog altyd so na as moontlik aan my behoefte. Natuurlik is ek geen engeltjie nie. Ek wens ook soms vir ’n oorsese vakansie of ’n huisie by die see, maar dis mos menslik. Dis wêreldsdinge waaraan ek geen erg het nie. Soos ghrênd karre en duur man­sions. Daarsonder kan ek met gemak klaarkom, maar soms... net soms, vang iets my begeerte vas. Soos die rooi bank. Ek en wederhelf doen house­-sitting en dis hier waar die begeerte-gees sy oorhand kry. Toe my oog op die rooi bank val, moes ek hom net hê, want sien, hierdie bank is nie sommer net enige bank nie. Dis ’n treintipe bank, oorgetrek met egte donkerrooi leer. Armleunings en pote van hout. Ek ken nie hout nie, maar dit lyk vir my na goeie, duursame hout. Die leer is al effens verweer van die sonlig en hier en daar begin die bekleding lostorring waar dit met kraampies aan die houtraam vasgestik is. Op die sitplek en leuning is ’n paar snyplekkies. Maar dit pla my nie. Inteendeel, dit dra by tot die karakter van hierdie besonderse bank. Hierdie bank het GELEEF. Ek koester my begeerte in stilte. Die liefde met die eerste oogopslag troetel ek diep in my binneste en sê niks vir my wederhelf van my love affair met die rooi bank nie. As ons alleen is, streel ek liggies oor die geharde leer en voel my vingers elke sny en kol op die pragbank. Wanneer die sonstrale die leer vang, gloei die rooibruin kleur soos amber. As ek op hom sit, gee die stoffering effens mee om my liggaam met gemak en liefde te omvou. Die bank vertroos en verkwik my. Dis egter nie al nie. Die bank se persoonlikheid (ja, natuurlik het hy een) herinner my aan iemand wat ek in die verre Johannesburg ontmoet het. ’n Vrou met karakter en ’n GROOT persoonlikheid. ’n Vrou met ’n hart van goud en ’n sagtheid wat jou met liefde omvou en vertroosting bied. Nes die rooi bank. Ek doop die rooi bank “Rixter”. Genoem na die vrou wat ek net so graag soos die rooi bank in my lewe wil hê. Ek bêre my begeerte in my hart. ’n Jaar later loop ek die eienaars raak. Natuurlik kom die rooi bank ter sprake. ’n Mens kan iets ook net so lank vir jouself hou. “Watter toeval dat jy nou daarna vra ...” sê die vrou. “Ek het sopas vir my ’n nuwe sitkamerstel gekoop en die rooi bank moet weg. Hy is joune as jy hom wil hê.” Mense, ek het nog nooit so baie in die noodlot geglo soos toe nie. Nou staan en pronk die pragtige, statige rooi bank met die GROOT persoonlikheid in my sitkamer en herinner my elke dag aan ’n besonderse vriendin in die verre. My begeerte is om albei in my lewe te hê, maar nou ja ... ’n mens moet die verskil ken tussen begeerte en behoefte en die wysheid om tussen die twee te kan kies.