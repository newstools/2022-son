WES-KAAPSE owerhede het tussen 22 en 27 Maart 6 081 verkeersboetes ter waarde van sowat R5 miljoen uitgereik. Oor die afgelope week is 203 geïntegreerde padblokkades, voertuigkontrolepunte en spoedbeheeroperasies regoor die provinsie gehou, en 25 042 voertuie is gestop en nagegaan. Hiervan is 30 geskut, en 57 is onpadwaardig verklaar. Daylin Mitchell, Wes-Kaapse LUR vir vervoer en openbare werke, sê spoed bly ’n bekommernis op die paaie. “Spoed is ’n ernstige bekommernis. Spoed is onverantwoordelik en gevaarlik,” sê Mitchell. Nege-en-twintig ongelukke het in die verslagtydperk plaasgevind en 29 sterftes is aangeteken. Onder dié sterftes was agt bestuurders en 13 voetgangers. Vigie Chetty, waarnemende direkteur van verkeerswetstoepassing, sê hulle doen ’n beroep op alle padgebruikers om bedagsaam te wees en die wet na te kom. Intussen is 46 arrestasies gemaak vir spoedoortredings en 22 vir bestuur onder die invloed van alkohol. Mitchell het padgebruikers gewaarsku dat klein hoeveelhede alkohol hul oordeel as bestuurders of voetgangers kan beïnvloed. – News24