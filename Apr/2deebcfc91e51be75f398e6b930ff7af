DAAR wag ’n groot verrassing op die rugbyspan van Saldanha, dis nou as Darling se Black Magic werk. Dit is die waarskuwing van Darling se afrigter, Neil Papier, aan die kampioen, Saldanha. Die twee spanne kom in die hoofwedstryd van die Transnet Saldanha Super8-toernooi wat vandag op die Weskusdorp afskop, te staan. Papier, wat in sy speeldae 154 wedstryde vir Boland gespeel het, is ondanks sy bravade maar suinig om oor sy planne uit te brei oor hoe hy die kroon van Saldanha gaan wegneem. Darling, wat as die Black Magic bekendstaan, het in 2018 die Bowl gewen. “Daar moet egter kennis geneem word van die feit dat as enige span teen Saldanha op sy tuiste speel, hy voorbereid moet wees vir die ondersteuners se entoesiasme en lojale toejuiging, want dit is iets besonders. “Ons is nietemin tevrede om die underdogs te wees,” het Papier gesê. Voorberei Trevor Pieterse, Saldanha se afrigter, daarenteen sê dat hy nie stress nie, omdat hy weet Darling ’n baie goeie span is en dat sy planne in plek is. Dit is Pieterse se eerste jaar as hoofafrigter nadat hy vir ’n aantal seisoene die hulpafrigter was. “Kom laat ons dit maar op die veld uitsort. Dit is goed om te weet dat Darling gereed is, want ons weet elke wedstryd is Cup finals. So, ja, ons het baie goed voorberei. Daar moet ook in ag geneem word dat ons byna met ’n nuwe span die toernooi ingaan teenoor die span wat in 2019 die toernooi gewen het. “Maar ons het goed beplan en jong en die nuwe spelers het as ’n eenheid baie goed begin saamwerk,” het Pieterse gesê. Die verrigtinge skop om 16:00 af, met die 2018 wenner Roses United wat teen Robertson sake uitspook.  16:00: Roses United t Robertson. 17:35: Crusaders t Kuilsrivier. 19:35: Progress (Uitenhage) t Caledon. 21:10: Saldanha t Darling.