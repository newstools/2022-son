’N TRAGIESE ongeluk het die lewens van drie sibbe geëis nadat ’n vermeende dronkbestuurder in hulle vasgejaag het. Die Links-familie van Selfhelp in Belhar was op pad huistoe na ’n kerkdiens toe tragedie hulle tref. Die twee sussies, Esther Links (10) en Lilian Links (4) is opslag dood en hul vier maande oue bababoetie, Matthew is Dinsdagoggend in die Rooi-Kruis kinderhospitaal dood. Hul ouers, Anthea en Neville en hul oudste broer, Nathan Links sterk tans in die hospitaal aan. Maandagaand kort nadat die voorval op die hoeke van Adam Tas en Stellenbosch Arterial in Belhar gebeur het, het inwoners uit hul huis gejaag gekom. ’n Vrou wat oorkant die pad bly het aan Son vertel hoe sy die slag gehoor het. Toe sy en haar man uit hul huis kom het hulle net ’n man gesien wat met ’n baba in sy arms gehardloop het en geskreeu het “Here help my asseblief”! Dié toneel speel steeds in die inwoner se kop af.