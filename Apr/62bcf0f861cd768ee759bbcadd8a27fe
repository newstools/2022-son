DIE TV-kanaal kykNET soek bekkige klôgoed vir die tweede reeks van sy kinderprogram Kyk Wie Praat. Die program is op die Britse reeks Small Talk gebaseer en het sy debuut op die Afrikaanse kanaal verlede jaar gemaak. De Klerk Oelofse (Hotel, Boekklub en Nêrens, Noord-Kaap) keer terug as aanbieder van Kyk Wie Praat. Onvoorspelbaar Soos tevore is daar in elke episode nege kinders van ses tot nege jaar oud aan wie De Klerk vrae stel. Vier volwasse deelnemers moet dan raai wat dié wysneuse se antwoorde op die vrae was en word dan rondte per rondte uitgeskakel totdat net een oorbly. Klink maklik, nè? Moenie glo nie! Die vorige reeks het immers gewys dat hoe ’n kind dink, dikwels onvoorspelbaar is ... In elke episode is ’n kontantprys op die spel, terwyl daar ook ’n boerpotprys vir die hele reeks is. Kinders van die ouderdom van ses tot nege jaar wat ’n sitplek in die Kyk Wie Praat-klas wil hê, kan nou inskryf deur ’n kort video van maksimum twee minute te maak. Vir dié video moet kinders die volgende vrae beantwoord: — Wat is jou naam? — Hoe oud is jy? — Hoekom is dit belangrik om reëls te hê? — Wat is ’n rolmodel na jou mening? — Wat is jou gunstelinggoed om ná skool te doen? Antwoorde moet spontaan wees en nie vooraf gerepeteer word nie. Stuur dit teen 2 Mei per Whats­App-videoboodskap na 079 639 3028.