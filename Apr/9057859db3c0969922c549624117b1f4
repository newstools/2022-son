DAG twee van die Bayhill Cup-toernooi vir o.19-sokkerspanne in Belhar het Donderdag vir ‘n reuse-opskudding op Erica Park gesorg. Die dag het ook byna 50 doele opgelewer en die aksie het begin opwarm op dag 2. Die nuweling FN Rangers het die tonge laat klap met sy skitterende oorwinning van 1-0 oor die meer gevierde Cape Town City. Rangers het reeds op die eerste dag hul spiere gewys deur Greenwood Athletic met 1-0 te klop. Die span van Maitland behoort ook te veel skietgoed in te hou vir Pine Stars in die laaste groep D-wedstryd van die toernooi. ‘n Plek in die Winner’s Section is dus reeds vir coach Warrick Hector se span bespreek. Coach Neven Payne se City-span sal alles moet uithaal in sy oorblywende wedstryde om deur te dring. Ubuntu FC het gewys dat hy beslis groot gevaar inhou deur D&G Orient met 4-1 te verniel. Juventus, wat in sy eerste wedstryd met Ikapa Sporting die punte gedeel het, moes diep delf om Transition Football met 2-1 te klop. Die kampioen, Highlands Park, sal ook sy verdediging moet opknap nadat hy in sy openingswedstryd twee doele laat in die wedstryd ingelek het om uiteindelik met 3-2 teen FC Real SA te wen. 