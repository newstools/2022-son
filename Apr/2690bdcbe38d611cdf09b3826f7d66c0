PJ WILLIAMS, die hooforganiseerder van die Bayhill Premier Cup-sokkertoernooi, het bevestig dat scouts van Suid-Afrika en die buiteland van vandag af in Belhar gaan wees om die room van die land se o. 19-sokkertalent in aksie te sien. Die 31ste Bayhill skop vandag op Erica Park af. Die toernooi duur tot Maandag, wanneer die eindstryd gespeel word. Dit is duidelik dat die Bayhill nog nie sy aansien verloor het nie. Daar is reuse-belangstelling in dié toernooi. Die organiseerders het laat weet dat hulle reeds aansoeke vir akkreditasie van 88 scouts gekry. Hulle is van alle dele van Suid-Afrika, België, Swede, Amerika en Brittanje. Verlam Nasionale afrigters van Bafana Bafana het in die verlede gereeld dié toernooi besoek en die huidige coach, Hugo Broos, sal homself beslis ’n groot guns bewys as hy in die volgende ses dae ’n draai in Belhar loop. Die toernooi word vir die eerste keer aangebied sedert die Covid-19-pandemie die wêreld verlam het. Volgens Williams word streng voorsorgmatreëls getref om te verseker dat dinge by dié jaarlikse Paastoernooi vlot verloop. Die verwagting is dat elk van die ses dae weer duisende sokkerhonger toeskouers gaan lok. Williams het egter gesê dat daar op elk van die ses dae nie meer as 2 000 mense in die kompleks toegelaat sal word nie. Die hoof-organiseerder het verduidelik: “Ons het twee keuses gehad. Eerstens kon ons 50% van die kapasiteit toelaat, maar moes dan seker wees dat elk van die mense gevaccinate is. “Ons het egter gegaan met die tweede keuse, wat toelaat dat ons 2 000 mense inlaat. “Dit sluit almal in, die spelers, beamptes en fans. Dit is egter nie nodig dat hulle gevaccinate is nie. “As daar egter vir een of ander rede ’n span is wat laat opdaag, sal dié spelers voorkeur kry. “Daar sal dan van die mense die stadion moet verlaat om dié spelers te akkommodeer.” Die eerste wedstryde begin reeds vandag om 15:00. Let the games  begin!