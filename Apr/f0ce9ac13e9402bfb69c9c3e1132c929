AS daar maar net ’n Baby Saver in Worcester was kon die lewe van ’n babaseuntjie dalk gered word wat in ’n sloot gevind is. Dís die gevoel van die Baby Saver Fairies, Lucinda Evans en Sandy Immelman. Die lewelose liggaam van ’n babaseuntjie is Dinsdagoggend omstreeks 11:00 in ’n sloot aan die agterkant van ’n tandarts in Baringstraat gevind. Die onbekende seuntjie was in ’n groen plastiek sak toegevou. Immelman van die Helderberg Baby Saver sê dit baie belangrik is dat Baby Savers in elke area geplaas word. Haar rede hiervoor is: “Duisende mense sukkel om te survive weens armoedigheid, werkloosheid, hoë gevalle van siektes, die verwoesting van verslawing, domestic abuse en gebroke families. “Die uiteinde hiervan is dat pasgebore babas letterlik weggegooi word. “Baie vroue benodig ondersteuning gedurende hul swangerskappe en benodig ook die hulp van ’n berader of maatskaplike werker om hulle deur hul opsie te praat wat hul ongebore kind betref. Dit is nie altyd beskikbaar nie.