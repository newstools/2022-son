NÁ TWEE skoknederlae moet die rugbyspan van Kaapse Skiereiland Universiteit vir Tegnologie sy laaste wedstryd Vrydag teen die All Blacks wen. Dit is beslis nie die gewenste posisie waarin die span se breier, Allister Thys (coach), wou wees nie. Want, ná sy span se twee tuisnederlae staan die Tekkies nou op 17 punte ná hul vyf wedstryde in die derde plek. Vrydag het die Tekkies met 14-16 teen die Blues van Fort Hare uitgesak en Sondag teen die Impi’s van KwaZulu-Natal met 18-20 verloor. Die Impi’s het die sege in beseringstyd beklink toe die regtervleuel Zamakuhle Zulu die telling met ’n drie gelykop gemaak het. Die doelskop het die Impi’s laat wen. Dit was twee reuse-terugslae vir CPUT wat die druk op hulle laat toeneem het om een van die top-twee plekke op die punteleer te kan beklee. Terwyl die Tekkies reeds van ’n plek in die halfeindronde verseker is omdat Durban University of Technology (DUT) net op 13 punte kan klaarmaak, sal dit bepaal teen wie hulle in die semi’s speel. Daar is dus steeds baie op die spel vir die Kapenaars wanner hulle na die Oos-Kaap reis met net een doelwit, om maksimum punte in te samel teen die All Blacks in die Sisa Dukashe-stadion in Mdantsane, in Oos-Londen.