TERWYL die draaibalbouler Keshav Maharaj in die kollig is nadat hy met sy sewe paaltjies Bangladesj gekelder het, het die Kapenaar Lizaad Wil­liams ook stilletjies sy merk gemaak. Williams, ’n boorling van die Weskus wat sy toetsdebuut vir die Proteas gemaak het, het drie paaltjies in Bangladesj se eerste beurt geneem. Williams het nie kans in die tweede beurt gekry om te boul nie omdat Maharaj die besoekers laat bontstaan en 7/32 platgetrek het. Maharaj se spin twin, Simon Harmer, het die ander drie paaltjies (3/21) geneem. Die Proteas het danksy die Maharaj en Harmer Show, die toets op die vyfde dag op Kingsmead in Durban oortuigend met 220 lopies gewen. Die aandag skuif nou na Gqeberha waar die tweede toets Donderdag begin, met Suid-Afrika wat nou 1-0 voorloop in die reeks van twee. Die kanse is goed dat die keurders die span sal behou omdat die blad tradisioneel die naatboulers help, wat Williams se kans om insluiting aansienlik versterk. Hy was gister in sy noppies met sy span se sukses en het die hoop uitgespreek dat hy wel in die tweede toets speelkans sal kry. Maharaj het Maandag op Kingsmead gesê dat hy verheug is dat daar ’n skuif in die mindset oor spinners is. Dit volg nadat die span se kaptein die besoekers in die tweede beurt met spinners van albei kante aangevat het. Oor die volgende toets in die Baai het Maharaj gesê. “Jy kan beslis nie oorwinnings en die wen van toetsreekse as vanselfsprekend aanvaar nie. Dit is letterlik terug na die drawing board,” het hy gesê. “My vertoning in die toets was alles oor geduld. Ek dink soms is ons as krieketspelers baie ongeduldig want soms boul jy lank skofte sonder enige rewards. “Ek dink die harde werk in die eerste beurt het dividende betaal en dít was ons groot sukses in die toets,” het Maharaj bygevoeg.