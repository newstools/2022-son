WAG ’n skok op die boks-wêreld, of is ’n oorwinning vir Tyson Fury ’n blote formaliteit? Dit is die vraag op kenners se lippe vir môreaand se WBC-swaargewigtitelgeveg teen die uitdager, Dillian Whyte, in die Wembley Stadium. Skokke is wêreldwyd volop. Einde verlede jaar het Oleksandr Usyk vir Anthony Joshua teen alle verwagtinge as wêreldkampioen onttroon, terwyl Joshua in 2019 weer deur Andy Ruiz verras is. En net drie weke gelede het Josh Pretorius van Rich­ardsbaai die SA swaargewigkampioen, Juan Roux, teen die verwagtinge in verslaan. Fury reken dit gaan eenrigtingverkeer wees, maar Whyte het baie om te bewys. Hy het immers 28 van sy 30 gevegte tot dusver gewen en besef hy kry môreaand die kans van ’n leeftyd. Die voormalige SA kampioen Tian Fick het op ’n keer gesê in die swaargewigafdeling is dit baie moeilik om ’n voorspelling te maak, want een lucky punch deur enige van die boksers kan die geveg beëindig. Fury klim egter as die groot gunsteling in die bokskryt, maar dit gaan interessant wees om te sien wat Whyte na die geveg bring.