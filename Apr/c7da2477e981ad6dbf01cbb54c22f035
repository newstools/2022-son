DIE polisie benodig die gemeenskap se hulp – dié keer op die krieketveld. Bjorn Harmse, ’n prokureur wat skool in Ravens­mead in die Kaap geloop het, het sy onderhandeling-skills gebruik om vier polisiestasies te oorreed om aan ’n T20-kriekettoernooi deel te neem. Die ambisieuse projek het nou aanklank gevind met Bobbies, van so ver as Vredenburg, wat aan die toernooi wil deelneem. Harmse, met die hulp van talle borge en ook uit sy eie sak, het dit reggekry om die eerste Freedom Day Police Cluster Cricket-toernooi môre, op Freedom Day, by Florida Park, te laat realiseer. ‘‘Daar is drie doelwitte wat ons wil bereik,’’ vertel Harmse. ‘‘Die eerste is om die toernooi ’n jaarlikse event te maak. Betrokkenheid ‘‘Tweedens om gemeenskap betrokkenheid te bewerkstellig om sodoende die verhouding tussen die polisie en gemeenskap te verbeter. Derdens om daad by die slagspreuk - Sport can be a corridor to a better life - te voeg,” het Harmse gesê. Hy sê gemeenskappe kla dikwels oor dienslewering van polisiebeamptes. Deur hierdie beoogde jaarlikse geleentheid aan te bied, hoop hulle om te wys dat die toegewyde polisiebeamptes wat dikwels self ook uit hierdie arm agtergronde kom, wel omgee. Die toernooi sal onder die vaandel van die Tygerberg-krieketklub plaasvind, wat alle krieketsake sal hanteer. Polisiebeamptes wat reeds deur verskeie borge van kleredrag versorg is en aan die toernooi kom deelneem, is van Bellville, Durbanville, Kraaifontein en Vredenburg. Daar word ook beplan om 100 kinders van die omliggende gebied by die toernooi te onthaal.