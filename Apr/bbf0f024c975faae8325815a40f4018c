AGT mans is Donderdag in hegtenis geneem vir die besit van gesteelde koperkabels wat sowat R1 miljoen werd is. Die Johannesburgse metropolitaanse polisiedepartement (JMPD) het Donderdag ’n lead gevolg oor ’n vragmotor wat gesteelde koperkabels in Jeppestown, Johannesburg, vervoer. ’n Polisiewoordvoerder Xolani Fihla sê die agt verdagtes is deur beamptes genader wat toe die gesteelde koperkabels binne die vragmotor gevind het. “Beamptes het die vragmotor en begeleidingsvoertuig by Commissioner- en Johan Paige-straat in Jeppestown gestop. Die voertuig is deursoek en agt verdagtes is gevind in besit van die gesteelde koperkabels met ’n geraamde waarde van R1 miljoen,” het Fihla gesê. Die agt mans is na Jeppestown-polisiestasie geneem en lede van Johannesburg City Power het bevestig die gesteelde koper behoort aan Telkom. “Lede van City Power is ontbied en hulle het die kabels geïdentifiseer as Telkom-kabels,” voeg Fihla by. 