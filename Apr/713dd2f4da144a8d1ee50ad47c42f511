DIS game on vir sportsondersteuners in die land. Die opheffing van die nasionale ramptoestand beteken dat sport fans vanaf die naweek weer die sportstadions kan vul. 'n Groter terugkeer na ontspanningsplekke en ander sosiale byeenkomste word ook verwag. Die regering maan egter in 'n persverklaring dat die opheffing van die ramptoestand nie beteken dat die Covid-19-pandemie outomaties verby is nie. Dus moet voorsorgmaatreëls steeds gevolg word, sê die hoof van die regering se kommunukasie en inligtingsdienste (GCIS), Phumla Williams. Sy sê alle inwoners wat in aanmerking kom vir inenting, diegene wat nog nie ingeënt is nie en dié wat gedeeltelik ingeënt is word aangemoedig om ten volle in te ent om die herlewing van die virus te verhoed. Diegene wat ingeënt is sal hul inentingsertifikate, saam met hul ID na die stadions moet bring. Landsburgers wat nog nie ingeënt is nie kan ook hul kaartjies na wedstryde koop. Mediese personeel sal buite stadions wees, waar hulle diegene met inenting sal help. Williams voeg by dat as jy buite die stadion ingeënt word sal jy ten minste drie ure voor afskoptyd moet aan kom. Toeskouers wat nie ingeënt is nie kan egter ook toegang by die stadions kry as hulle 'n negatiewe Covid-19 toets, wat nie ouer as 72-uur is, saam bring.