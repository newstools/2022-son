DIE Stormers het ’n groot terugslag beleef met die nuus dat hulle Saterdag sonder die dienste van hul ster-heelagter, Warrick Gelant, in die United Rugby Championship-kragmeting met die Ospreys in die Cape Town Stadium moet klaarkom. Gelant is as voorsorgmaatreël weggelaat weens ’n ligte duimbesering. Damian Willemse sal in Gelant se plek in die laaste vesting ingespan word, met Rikus Pretorius wat in Willemse se plek op binnesenter gaan uitdraf. Ernst van Rhyn het ook las van ’n elmboogbesering wat hy vandeesweek op die oefeneveld opgedoen het. Hacjivah Dayimani gaan in Van Rhyn se plek op die vaskopflank sak. Junior Pokomela is ook in die beginspan ingesluit op die ander flank. Dié twee vorm ’n nuwe lostrio-kombinasie saam met Evan Roos op agtsteman. Daar is ook drie nuwe gesigte onder die plaasvervangers, met Ali Vermaak, Ben-Jason Dixon en Sergeal Petersen wat almal in die tweede helfte van die bank aangewend kan word. Steven Kitshoff, kaptein, en sy span gaan alles in die stryd wil werp om hul vyfde agtereenvolgende tuisoorwinning te behaal. Die wedstryd skop Saterdag om 18:15 teen die span van Wallis af. John Dobson, hoofafrigter van die Stormers, sê sy span mik om ’n bietjie meer wenmomentum op te bou teen wat ’n mededingende Ospreys-span behoort te wees. “Ons was onlangs tevrede met ons uitslae, maar ons weet daar is nog baie wat ons in ons spel kan verbeter en hopelik kan ons Saterdag nog ’n stap vorentoe wys. “Dit is nog ‘’n wonderlike geleentheid vir ons om voor ons getroue ondersteuners te speel en ons verwag ’n ware toets van die Ospreys,” het hy gesê. Damian Willemse, Seabelo Senatla, Ruhan Nel, Rikus Pretorius, Leolin Zas, Manie Libbok, Paul de Wet, Evan Roos, Hacjivah Dayimani, Junior Pokomela, Marvin Orie, Adre Smith, Frans Malherbe, Chad Solomon, Steven Kitshoff (k). BANK: JJ Kotze, Ali Vermaak, Neethling Fouche, Connor Evans, Deon Fourie, Ben-Jason Dixon, Herschel Jantjies,Sergeal Petersen. 