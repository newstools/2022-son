MACASSAR staan Saterdag voor sy grootste toets van die seisoen. Dit is wanneer hy gasheer speel vir die besoekers van Eersterivier in ’n Superliga C-rugbykragmeting van die Westelike Provinsie. Volgens Stuart Afrika, voorsitter van die Macassar-rugbyklub, het sy span se seisoen tot dusver baie goed afgeskop met twee agtereenvolgende oorwinnings. “Ja, ons het vyf punte teen Pniël Villagers weg van die huis in ons eerste ligawedstryd opgetel en laas week het ons oortuigend met Elsiesrivier in ons eerste tuiswedstryd afgereken waar ons nog bonuspunte opgetel het,” het Afrika gister aan Son gesê: “Ons span is besig om te groei in ondervinding en die manier hoe ons wil speel. Ons het ’n lekker vibrant jong span en van ons jong outjies het ’n geleentheid om hul talente ten toon te stel.” Afrika verwag ’n hewige stryd van Eersterivier – veral omdat hulle ’n gesoute afrigter, Pedro April, het. Pedro se span is altyd bekend vir sy fiksheid en toegewydheid tot Eersterivier. “Ons verwag dus ’n tawwe wedstryd. Ons sal ook dus kan sien presies waar ons staan, want daar is ook spanne soos onder andere Strand, CPUT, Kraaifontein en Kylemore wat groot weerstand in die liga gaan bied.” Afrika sê sy span se doelwit is om vanjaar in die top- ses te eindig. Daarna sal daar uitspeelwedstryde wees. “Ons doelwit is dus om uit die liga te kom. Die ander doelwit is om die klub weer gesond te kry. “Ons het deur baie trauma tydens die Covid-19-pandemie gegaan en verandering van bestuur. “Ons is toegerus met ’n horde spelers met meer as 40 spelers in ons o. 20-groep. “Ons moet dus elke week seker maak hulle kry kans om te speel. “Die klub is dus in ’n gesonde posisie,” het Afrika bygevoeg.