VALSBAAI het gister ’n oortuigende oorwinning van 44-24 oor die span van die UWK in ’n Superliga A-kragmeting op City Park in Athlone behaal. Die rustydtelling was 19-5 in die span van Constantia se guns. Volgens Jonathan van der Walt, afrigter van Valsbaai, het sy span in 25 dae laas ’n rugbywedstryd gespeel. Hulle was dus baie lugtig vir die UWK, wat nou twee wedstryde per week moet speel. “Die UWK-spelers is jonk, vinnig, vol energie en speel met ’n hoë intensiteit. Ons het ’n goeie eerste helfte gehad, maar toe veg hulle terug in die tweede helfte soos ons verwag het. Ons is net happy dat ons teen die einde die oorwinning kon behaal het. “Ons is nie gelukkig met ons dissipline nie omdat ons 16 strafskoppe afgestaan het. Dit is kommerwekkend vir ons, veral omdat ons in die skrums oorheers het. “Maar soos ek gesê het, het ons vir 25 dae nie gespeel nie. Dit was dus goed vir die manne om ’n bietjie rugby te kan speel. Ons volgende uitdaging is teen Durbanville op ons tuisveld.” Lionel Langenhoven, afrigter van die UWK, het gesê dit was baie moeilik vir sy span omdat hulle sopas die Varsity Cup klaargemaak het. “Ons met nou Woensdae en Saterdae agtereenvolgens speel. Dit is baie tough as jy nie groot diepte het nie. “So, ons moet maar staat maak op dit wat ons het. Hoe ons die spelers voortaan gaan bestuur is baie belangrik.” “Dit het beslis ’n groot invloed op die uitslag gehad want hulle het die mini-battles gewen. “Ons het baie foute gemaak en hulle het dit uitgebuit. Hoe ons op daai foute gereageer het was nie goed genoeg nie. “Ons weet wat ons het en ons weet die potensiaal wat ons het. Ons moet geduldig wees en nie bekommerd wees oor die scoreboard nie,” het Langenhoven gesê.