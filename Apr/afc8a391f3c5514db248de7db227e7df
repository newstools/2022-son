LADISMITH. — Swoeg, sweet, spot. Dís van die ervarings wat die dorp se digter Oscar Stoffels moes deurbreek. Stoffels, ook bekend as die Psalmdigter, het nou sy deurbraak gemaak met die bekendstelling van sy eerste digbundel met die gepaste naam Hoopvolle Grepe. Stoffels vertel: “Ek was maar van Krismisboom-dae lief vir gedigte. Totdat die gogga my in my latere lewe gebyt het om ook my eie verse die lig te laat sien.” Stoffels, ’n diep geestelike, het eers net by troues en begrafnisse sy Godgegewe talent ten toon gestel voordat hy dit later, ná vele se inspirasies, op papier begin neerpen het. Maar selfs hier moes hy soms spot oor sy digkuns verduur. “My vrou, Dorothy, was die laaste strooi toe sy my dreig om my blaaie uit te brand,” skerts Stoffels. Toe, nadat hy drie keer oor gedruk het, is Hoopvolle Grepe gebore met van sy beste gedigte oor ’n tydperk. “Elke gedig is vir my ’n babatjie waaraan geboorte geskenk is. Dit vergestalt ook ’n bepaalde emosie vir ’n gegewe oomblik. “Wat belangrik is, is dat elke gedig een of ander tyd tot die leser sal spreek. Gaan lees gerus ‘Weemoed’ wanneer jy in die donker dieptes van ’n huwelik is.” Lesers wat van gedigte hou, kan Stoffels bel by 062 450 3453.