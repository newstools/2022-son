DIE Western Cape Disaster Management Centre (PDMC) het silwer gewen by die Batho Pele Excellence Awards. Die bestuurspan het dit in die afdeling Best Responsive Government Institution of the Year 2021/2022 gewen. Anton Bredell, Wes-Kaapse minister van plaaslike regering, omgewingsake en ontwikkelingsbeplanning, sê die toekenning word verdien. “Die rampbestuurspan as deel van plaaslike regering het gewys hoe waardevol hy in die provinsie is. “Die werk wat elke jaar gedoen word met veldbrande is op internasionale standaard. Die span blus 90% van brande wat aangemeld word, in die eerste uur.” Bredell het gesê die rampbestuursentrum het ’n yslike rol gespeel in die provinsie se strategie van die droogte in 2017/’18 en ook met die Covid-19-pandemie. “Die span het die skills en bronne om dadelik op te tree en het die vermoë om met verskillende rolspelers te koördineer.” Graham Paulse, hoof van die departement van plaaslike regering, sê die toekenning is ’n merkwaardige prestasie vir plaaslike regering en die gemeenskappe wat hy bedien. “Die prys wys hoe effektief die rampbestuursentrum is en die impak wat dit op baie mense gehad het. “Dit kan gesien word met die uitstekende pogings om voor te berei het vir Covid-19.” Colin Deiner, hoof van PDMC sê die prys regverdig die hele span se harde werk en toewyding. “Ons spandeer baie tyd met beplanning en hoe om met potensiële situasies te werk sodat ons vinnig kan optree.” Deiner sê die PDMC is bekend daarvoor in sy rol met die koördinering van brande, maar is ook betrokke by verskillende ander aktiwiteite. “Ons help die departement van landbou ook nou met die uitbreek van ’n sprinkaan plaag.” Hy sê die PDMC se krag lê daarin om verhoudings en bronne te skep deur samewerking met die private en openbare sektor. “Ons is eenvoudig sterker as almal saam werk.”