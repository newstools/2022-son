BOKSERS wat op 30 April aan ’n toernooi op Montagu deelneem, hou Sondag ’n oefenkamp. Die finale program sal daarna opgestel word, sê die organiseerder, Roscoe Pekeur. Pekeur sê hy is ernstig om boks in die Langeberg-streek te vestig. “Die geesdrif loop hoog hier vir die sport. “Ons is nou in proses om ons te registreer by die Cape Winelands Boksraad. Dan is die deur oop vir alle boksers in die streek. “Ons beplan ook om ’n kompetisie vir skoolkinders in te stel,” sê hy. Pekeur sê Nigel Adams, hoof van die W.A. Rossouw Primary School waar die toernooi plaasvind, het voorgestel dat belangstellendes die toernooi gratis kan bywoon. Hy sê die gemeenskap kry swaar en dit sal die eerste keer wees dat baie van hulle boksers in lewende lywe sien. Sozo Medical Services en Boland Risk Solutions het aangebied om gratis diens te lewer vir die dag. Rawson Properties op Robertson het aangebied om die kryt te borg vanaf die Wes-Kaapse Boksunie. Die ander borge sal op die dag van toernooi bekend gemaak word.