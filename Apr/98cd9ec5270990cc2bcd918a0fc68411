PHEPSI Buthelezi, die agtsteman van die Sharks, glo Leinster gaan steeds ’n groot uitdaging sonder van sy internasionale sterre wees. Die Sharks kom Saterdag teen die pasaangeër in ’n URC-kompetisie op Kings Park in Durban te staan. Leinster, wat tans bo-aan die URC-puntelys is, het besluit om sonder spelers van die kaliber van Johnny Sexton, Tadhg Furlong en James Lowe onder andere na Suid-Afrika te reis. Buthelezi het Dinsdag in ’n aanlyn konferensie hieroor gesê: “Al het hulle nie van hul groot name gebring nie, spog hulle steeds met sowat tien internasionale spelers in hul span. “Dit is steeds ’n baie sterk groep. Van ons kant gaan ons niks verander in terme van ons voorbereiding nie. Gehalte “Ons sal egter op ons beste moet wees, want Leinster bly ’n span van gehalte met of sonder hul internasionale spelers.” Die woelige losvoorspeler sê die Sharks het baie van hul nederlaag teen Edinburgh geleer. “Ons was nie geduldig genoeg met bal in die hand nie. “Daar was ook talle geleenthede wat ons geskep het wat ons nie in punte kon omskep nie. “Teen die Lions het ons dieselfde toestande ervaar, maar die uitslag was verskillend. “Ons sal dus voortaan weet hoe om daardie soort toestande te hanteer. “Leinster is ’n span wat die bal deur talle fases dra. “Ons verdediging sal dus op sy allerbeste moet wees,” sê hy.