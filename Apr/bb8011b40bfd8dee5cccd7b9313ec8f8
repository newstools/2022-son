BEGRAFNISSE kan families nader aan mekaar bring of uitmekaar skeer. Maar behalwe daai, gaan dit ook gepaard met baie drama en kan dit soms baie komies wees. Leatitia Solomons is die skrywer en regisseur van die verhoogproduksie Die Begrafnis, wat ál daardie familie-drama uitbeeld waarmee baie kan saam stem. Solomons sê: “Almal deal met die dood. Dit is iets wat op almal se paaie kom een of ander tyd.” Solomons vertel sy het al baie dood ervaar in haar familie waar sy ingesit het in die begrafnisreëlings. En dis waarvandaan die inspirasie vir die toneelstuk kom. Komieklik Die Begrafnis het vir die eerste keer die verhoog gevat in 2019 by die US-Woordfees. Daar is ook ’n kortfilm gemaak van die produksie, wat al vir ’n Safta-toekenning benoem is. Die Begrafnis het ook onlangs nege nominasies by die Silverskermfees gekry. Hoewel dit ’n hartseer-tyd vir families is, is dit ook komieklik vir haar hoe die familie aangaan en skel oor klein goed soos wie maak die rys en wie dra wat by. Daar word ook gedebatteer oor wat aangetrek moet word op die dag van die begrafnis. Solomons sê die toneelstuk wat Woensdag by die Suidoosterfees speel, is vir een en elkeen omdat almal kan relate met die temas daarin. Óf jy nou ’n girls of family outing wil doen, elkeen sal dit geniet. “Daar gaan lekker saam gelag en gehuil word.” Sy noem dat die opvoering spesiaal is omdat sy die gehoor deel maak daarvan. “Wat lekker is van die stuk is dat die gehoor deelgemaak word van die opvoering as die begrafnisgangers. “Hulle sing en lag saam my.” Solomons noem die sterk boodskap wat die hier oorgedra word, is dat die lewe kort is en dat ons mekaar moet lief hê. Die toneel het ook sy eie unieke Afrikaanse musiek wat dit half soos ’n musical laat voorkom. Jy kan kaartjies wen na die Suidoosterfees-produksie: Die Begrafnis. Dit wys Woensdag 27 April om 14:30 by Kunstekaap. Whatsapp net na 076 956 8692 jou naam, omgewing/dorp van waar jy is en die antwoord op: Wie is die skrywer van Die Begrafnis? Bepalings en voorwaardes geld.