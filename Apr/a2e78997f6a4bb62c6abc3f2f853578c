TYREN Arendse, coach van Cape Town Spurs se o.14-groep, het die sukses van die span toegeskryf aan sy tegniese span. Dié voormalige kaptein van Santos het op Paas-Maandag sy eerste titel as ’n coach gewen. Dit was toe Spurs se jong latte sukses behaal het in die Trinitarians-klub se o.14 Paastoernooi. Spurs het Young Bafana met 1-0 in die final op Sym­phony Park in Belhar geklop. Arendse sê: “Vanoggend (gister) staan ek met blydskap in my hart op, want ek het my eerste toernooi as afrigter gewen. “Ek dink meer om deel te wees van die jong spelers se ontwikkeling en om hul beter spelers te maak, maar ook beter mense in geheel.” Dit is die vyfde keer dat die span van Parow die toernooi wen. Die vorige vier jaar het hulle dit gewen toe hulle nog as Ajax Cape Town was. “Ek is baie bly vir my spelers, want hulle het harde werk ingesit,” het Arendse gesê. “Baie dankbaarheid gaan uit aan die ouers wat hul kinders ondersteun, die klub vir die geleentheid en ook die span wat saam met my gewerk het. In besonder my assistent, Jesse Julius, wat my aanpassing by Spurs baie maklik gemaak het die afgelope drie maande,” voeg die voormalige Bafana Bafana midfielder by. Intussen het die toernooi se organiseerder, Martin Julie, die 13de weergawe daarvan as ’n groot sukses beskryf. Julie sê: “Daar was aanvanklik groot aanvraag en ons moes van die klubs wegwys omdat ons net plek vir 32 spanne gehad het. “Ons beoog om in die toekoms meer besoekende spanne van buite die Kaap in te sluit. “Dit beteken ons sal dit moet oorweeg om qualifiers aan te bied, sodat spanne wat deel wil neem, ’n regverdige kans het om te kwalifiseer.”