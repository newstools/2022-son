GELOOF! Dít is wat Grassy Park se coach, Shakes Mangaliso, ’n maand gelede aan sy spelers gepreek het. Dít was toe hy die leisels by dié span oorgeneem het. Dit is duidelik dié boodskap het by die spelers se ore ingegaan en daar gebly. Want sedert Mangaliso sy voorganger Gordon Witbooi, opgevolg het, is Grassy Park FC nou ’n perd van ’n ander kleur. Die span is onoorwonne in ses wedstryde. Dit sluit in vyf seges (Royal Blues 6-0, Jomos Power 5-0, Clarewood JPM 1-0, Black Cats 2-1, Mbekweni Sundowns 3-1) en een draw (Zizwe 0-0). Dit is juis ook waarom Shakes se span nou spiere bult in Stroom A van Safa CT se Tweede Liga. Minstens drie ander spanne (Zizwe United, Ubuntu FC en Santos) is nog in die prentjie om met die louere weg te stap. Grassy Park het Woensdag ook die wind uit Sundowns, wat ook ’n buitekans gehad het op sukses, se seile geruk met ’n sege van 3-1 in ’n sogenaamde six-pointer. “Eerstens moet ek Gordon loof vir sy goeie werk om die boys te combine wat dinge ook makliker gemaak het,” het Shakes toegegee. “Ek is lucky om só ’n groep spelers te hê wat in my idees inkoop en my instruksies uitvoer. “Ek het nie individual star players nie, maar ek maak staat op ’n gesamentlike spanpoging. Dis 11 teen 11. Die spelers toon nou daai geloof en vertrou mekaar,” het hy bygevoeg. Waarsku Shakes kan ook sy onoorwonne lopie versterk sou hulle CT Spurs, wat Woensdag met 0-1 teen Clarewood vasgeval het, Saterdag op hul William Herbert-tuisveld oorheers. Mangaliso waarsku egter hulle moet lugtig wees. “Ek dink Spurs was nog moeg van die Bayhill en hulle gaan sekerlik nie twee games ná mekaar verloor nie.”