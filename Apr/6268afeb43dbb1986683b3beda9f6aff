THERESA de Villiers sal Vrydag (vandag) tydens ’n private begrafnisdiens ter ruste gelê word. Theresa, eggenoot van die voormalige Springbok-afrigter Peter de Villiers, is deur almal wat haar geken het as saggeaard en geliefd beskryf. Son het Maandagaand berig oor die tragiese nuus dat Theresa deur ’n familielid in ’n swembad aangetref is. Sy het daar by familie in die Oos-Kaap gekuier. Theresa de Villiers 8 April 2022 from Virtual Productions on Vimeo. Theresa is deur noodwerkers op die toneel dood verklaar. Die nuus van haar skielike en tragiese dood het skokgolwe, nie net in haar naaste kringe nie, maar ook deur die land gestuur. Sy is deur ’n familielid, Sheerene Williams, beskryf as iemand wat bekend was vir haar nederigheid. Sy word onthou as ’n sterk vrou uit eie reg, maar met sagte woorde. Indruk Williams het vertel Theresa het as onderwyseres ’n blywende indruk op leerders gelaat wat deur haar hande gegaan het. “Ek gaan haar onthou as die jong, stil en rustige meisie wat in ’n sterk vrou ontwikkel het,” het sy bygevoeg. ’n Kindertyd-vriendin, Juliet Marinus, het aan Son vertel van die mooi herinneringe van hulle grootwordjare. Sy het vertel hoe sy ’n steunpilaar was, nie net in haar gemeenskap nie, maar ook in haar gesin. Die begrafnisdiens gaan vir die naastes gehou word om eervol ’n laaste tot siens te gee aan dié mooi vrou.