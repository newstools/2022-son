KLAWER. – Tydens ’n polisie-operasie Dinsdag is ’n man (41) in ’n taxi gearresteer vir die besit van metaalpype en kabels. Die taxi was vanaf Springbok op pad na Kaapstad. Dit is tydens ’n padblokkade langs die N7 by ’n weegbrug gestop en deursoek. Ndakhe Gwala, polisiewoordvoerder, sê aluminium- en koperpype, en kabels ter waarde van R50 000 is by die passasier gevind. Alles is gekonfiskeer. Die verdagte het in die Van Rhynsdorp-hof verskyn. Inwoners op Carolusberg buitekant Springbok is verheug oor die arrestasie. Hulle vermoed dit is kabels wat onlangs in hul gemeenskap gesteel is. Identifiseer Die woonbuurt sit al ’n paar dae sonder krag weens kabeldiefstal. Volgens Rodney Kritzinger, die speaker van die Nama Khoi-munisipaliteit, is die kabel vermoedelik Sondag gesteel. Dit het die munisipaliteit ongeveer R500 000 gekos,” sê hy. “Die gemeenskappe sal moet begin om die kwaaddoeners te help identifiseer. Die diefstal verontrief inwoners en is na my mening ’n vorm van terrorisme.” Volgens Kritzinger het die diefstal veroorsaak dat die rioolstelsel na woonbuurte ook geaffekteer is. Hy het ook genoem dat kabels by die tennis- en muurbalbane gesteel is. Mayor dr Gustav Bock sê: “Die munisipaliteit verloor jaarliks miljoene rande weens vandalisme.”