DIE DA in Gauteng is bekommerd oor die hoë koste van die sloping van die vervalle HM Pitje-stadion in Mamelodi. Die stadion was vroeër die tuisveld van Mamelodi Sundowns. Daar was al talle pogings om die stadion te rehabiliteer, maar dit het nooit tot stand gekom nie. Kingsol Chabalala, DA se woordvoerder, sê in ’n verklaring die geraamde koste om die fasiliteit te sloop het gestyg van R69 751 997 tot R84 961 596,71. Die koste sluit kontrak-administrasie, inspeksie, sloping van die stadion, terrain-opruiming en omheining in. Chabalala het gesê hierdie geld kan gebruik word om die moderne stadion te herbou en te verseker dat kinders en die sportklubs in Mamelodi en omliggende gebiede toegang tot ’n sportfasiliteit het. Hy het gesê dit is kommerwekkend dat die geld om die stadion te sloop uit die departement se ander programme geneem sal word. Chabalala het vandeesweek op ’n toesigbesoek aan die stadion gegaan. – News24