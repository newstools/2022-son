’N VROU van Gqeberha wat daarvan aangekla word dat sy haar kêrel se dogter verlede week op Maitlandsstrand doodgewurg het, gaan onskuldig pleit. Lesley-Ann Damons het Vrydag in die Port Elizabeth-landdroshof verskyn om aansoek om borg te doen. AlgoaFM berig dat die 25-jarige na bewering die negejarige Quinisha Sebrand verwurg en haar lyk toe op die strand gelos het. In ’n beëdigde verklaring wat in die hof voorgelees is, het Damons skuld ontken en gesê sy kan borgtog van R3 000 bekostig. Damons staar ook 'n artikel-6-oortreding in die gesig. Haar adv. Mpumelelo Nyoka sal buitengewone omstandighede moet toon vir sy kliënt om borgtog te kry. Hy het aan die hof genoem dat Damons haarself aan die polisie oorgegee het. "Indien borgtog toegestaan word sal sy by haar biologiese tante woon." Die saak is tot 11 April uitgestel, om 'n adres te bevestig. Intussen bly Damons in aanhouding. – AlgoaFM