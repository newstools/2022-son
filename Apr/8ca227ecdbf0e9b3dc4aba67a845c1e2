DIE matriarg van die familie wat haar 100ste verjaardag gevier het, sê sy voel nog soos ’n jong bok. Anna April, wat deesdae in Parow by haar suster se kleinkind Olga Domingo woon, het hierdie mylpaal Dinsdag behaal. April het as kind in die Koue Bokkeveld in Ceres en toe weer in die stofstrate van Bishop Lavis en Elsiesrivier grootgeword. Geheue Sy spog vandag nog met ’n clean bill of health. Volgens Domingo drink sy tans geen pille nie en dra sy ook nie bril nie. Haar geheue en gehoor sukkel egter ’n bietjie. Iets besonders van April is sy was in haar 100 jaar op aarde slegs een keer getroud en sy het geen kinders gehad nie. Domingo sê toe dinge met die een groot liefde van haar lewe nie uitgewerk het nie, het sy nooit weer daardie paadjie gevat nie. Sy vertel April het haar wel oor haar suster se kinders en kleinkinders gekwel en hulle soos haar eie grootgemaak. Domingo sê hulle as familie voel geseënd om hierdie mylpaal saam met haar te kon haal en dat die Here haar nog vele jare met gesondheid sal uitspaar. Sy vertel: “Ek kan eerlikwaar sê sy’t nie ’n bril of ’n pil nie. “Dis nou net die bene wat ’n bietjie lol, maar andersins is sy 100% gesond. Oor haar bene ’n bietjie lol, is sy nou op die nappy. “Nanna kan baie stout wees en vang baie gruwelike dingetjies aan. “Sy’s mos nou weer amper soos ’n kind, maar dis ’n groot plesier om na haar te kyk. “Ek het darem mense wat my ’n bietjie aflos.” Gevra is of sy weet hoe oud sy is, het April heel opgewonde gesê: “Ek is honderd! Ek voel nie oud nie — ek voel nog jonk.” Sy sê haar resep vir ’n lang, gesonde lewe is om die vyfde gebod in die Bybel te gehoorsaam en dis om jou ouers te eer.