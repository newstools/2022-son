DIE Stormers het Vrydagaand ’n puik bonuspuntsege van 32-7 oor die Glasgow Warriors in ’n United Rugby Championship-kragting in ’n koud en winderige Cape Town Stadium behaal. Die oorwinning beteken dat die Kapenaars nou opskuif na die tweede plek op die URC-punteleer. En met twee games wat nog oorbly, is hulle nou in ’n baie gunstige posisie om die kwarteindrondes van die kompetisie te haal. Die Kapenaars het van meet af voorlangs hul stempel afgedruk en die oorhand in die skrums gehad. John Dobson (afrigter) se manne het egter vroeg in die game te veel ongedwonge foute gemaak. Hulle kon nie daardie voordeel gebruik om dit in punte te omskep nie. Glasgow het die aanvanklike storm van die Stormers afgeweer en gewys waarom hulle tans die derde plek op die puntelys beklee. Die besoekers van Skotland het beïndruk met hul inklimspel veral by die afbreekpunte en die manier waarop hulle die bal sterk gedra het. Glasgow het vroeg in die eerste helfte kanse gekry om pale toe te skop, maar het eerder besluit om die kantlyn op te soek en aanvallende lynstane af te dwing. Die taktiek het uiteindelik vrugte afgewerp toe die agtsteman, Jack Dempsey, halfpad deur die eerste helfte  oorgewurm het vir die eerste drie van die game nadat die Warriors volgehoue druk toegepas het. Die losskakel, Ross Thompson, het die ekstras bygevoeg. Die Stormers het egter hierna hul voete gevind toe hul binnesenter, Rikus Pretorius, met ’n dodelike plettervat vorendag gekom het. Hy het ’n strafskop vir sy moeite afgedwing wat die losskakel, Manie Libbok, deur die pale gejaag het vir die Kapenaars se eerste punte. Dit was ook die einste Pretorius wat die Stormers se eerste vyfpunter gaan score het nadat hy goeie aansluiting met die heelagter, Damian Willemse, in die middelveld gevind het. Libbok het die doelskop deur die pale gejaag en was ook in die kol met ’n strafdoel wat die rustydtelling 13-7 in die tuisspan se guns gemaak het. Warrick Gelant is ná die rustyd van meet af op heelagter aangewend, met Willemse wat die beseerde Pretorius se plek op binnesenter ingeneem het. Gelant het onmiddellik ’n groot impak gemaak toe hy ’n teenaanval van sy eie helfte geloods het. Hy het die vlugvoetige losvoorspeler Hacjivah Dayimani weggestuur wat aansluiting aan sy binnekant van Herschel Jantjies gekry het vir die Stormers se tweede drie. Kort hierna was dit weer Gelant en Dayimani wat die keer in die oorkant van die veld gekombineer het. Hulle het met puik hanteerwerk die linkervleuel, Leolin Zas, oorgestuur het vir hul derde drie. Libbok se doelskop het voorsprong na 25-7 gerek. ’n Drie in die doodsnikke van die woelige agtsteman, Evan Roos, was die kersie op die koek vir die Kapenaars wat die bonuspunt verseker het. STORMERS – drieë: Rikus Pretorius, Herchel Jantjies, Leolin Zas, Evan Roos; doelskop: Manie Libbok (3); strafdoel: Manie Libbok (2) GLASGOW WARRIORS - drie: Jack Dempsey, doelskop: Ross Thompson