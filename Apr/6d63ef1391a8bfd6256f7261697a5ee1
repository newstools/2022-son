DIE Stormers het Saterdag ’n naelskraapse oorwinning van 19-17 in ’n opwindende United Rugby Championship-wedstryd oor die Bulls in die Cape Town Stadium behaal. John Dobson (afrigter) se span moes die laaste agt minute van die game met net 14 man speel nadat een van die beste spelers op die veld, Hacjivah Dayimani, met ’n geelkaart vir ’n hoogvat op die Bulls se heelagter Kurt-Lee Arendse van die veld gepos is. Dayimani, wat agterna as die speler van die wedstryd, aangewys is, sê:  “Ek het gedink dit gaan ’n rooikaart wees en het die manne om verskoning gevra omdat ek gedink het ons gaan die game verloor. Ek is net bly dat ons hier teen die einde die knoop kon deurhak.” Nadat die Stormers in hul laaste twee wedstryde twee vinnige drieë in die eerste 10 minute gedruk het, kon hulle nie op dieselfde manier teen die Bulls begin nie. Die besoekers van Pretoria het die eerste punte van die game in die 15de minuut aangeteken toe Chris Smith ’n strafdoel deur die pale gejaag het. Sy eweknie van die Stormers, Manie Libbok, het in die 26ste minuut met ’n strafdoel van sy eie sake gelykop gemaak. Die Stormers het in die eerste helfte telkemale met belowende aanvallende bewegings vorendag gekom. Jake White, afrigter se span, het egter elke keer die Kapenaars met puik opskiet-verdediging gestuit. Die tuisspan het egter uitstekende karakter en spanwerk gewys toe hulle ’n hewige aanslag van die Bulls op hul doellyn afgeweer het. Dit het gelyk asof die Pretorianers op pad was om die eerste drie in die doodsnikke van die eerste helfte te score, maar die Stormers het soos besetenes verdedig en ’n fout van die Bulls afgedwing. Van Libbok se afskop onder sy pale het die Kapenaars ongelooflike geduld op die aanval gewys deur die bal deur talle fases te dra. Ná voortreflike samespel deur die voor- en agterspelers is die tuisspan uiteindelik beloon met ’n drie deur die losvoorspeler Hacjivah Dayimani om die rustydtelling 10-3 in hul guns te maak. Die Bulls het egter in die tweede helfte gewys hoe gevaarlik hulle ook op die aanval kan wees toe hul skrumskakel Zak Burger ’n teenaanval geloods het. Dit het in die 50ste minuut tot ‘n drie deur die jong regtervleuel Canan Moodie uitgeloop ná goeie werk deur die plaasvervanger-senter Cornal Hendricks. Dit het sake met 10-10 gelykop gemaak. Twee strafdoele deur Libbok  en ’n puik skepdoel deur die heelagter, Damian Willemse, het Steven Kitshoff (kaptein) se span met 19-10 laat voorloop. Die Bulls het egter onmiddellik teruggeslaan met wat gelyk het soos ’n drie deur die groot slot Ruan Nel. Ná lang raadpleging met die TV-skeidsregter het die ref besluit dat dit nie ’n drie was nie, maar het Dayimani vir ’n hoogvat afgestuur. Elrigh Louw het egter hierna gaan score om die Bulls weer binne trefafstand te bring. Morné Steyn, plaasvanger-losskakel, het die telling 17-19 gemaak. Die Stormers het kopgehou deur in die doodsnikke aan die voorsprong vas te klou. STORMERS - drie: Hacjivah Dayimani; doelskop: Manie Libbok; strafdoele: Libbok (3); skepdoel: Damian Willemse. BULLS – drieë: Canan Moodie, Elrigh Louw; doelskop: Chris Smith, Morné Steyn; strafdoel: Smith.