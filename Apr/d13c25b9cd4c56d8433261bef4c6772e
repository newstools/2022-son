MCGREGOR. – Die dorpie is tot in sy fondamente geskok nadat ’n man hier na bewering sy eie ma (84) verkrag het. Die beweerde gru-daad het na bewering laas Donderdag, ’n dag voor Goeie Vrydag, plaasgevind. Son verneem dat die man (48) smoordronk was toe hy na bewering vir sy eie vlees en bloed kans gesien het. Die jong het na bewering in sy ma se kamer gegaan, waar sy gelê en slaap het. Hy het sy ma glo uitgetrek en toe met haar seks gehad. Die arme ouma kon eers uit haar eie seun se walglike kloue ontsnap toe hy gaan tiep het. Sy het aan bure vertel wat haar skandelike klong na bewering met haar aangevang het. Die polisie is onmiddellik in kennis gestel, en die beweerde sekspes is in hegtenis geneem. Die gemeenskap is woedend oor die beweerde bloedskande. ’n Vrou wat anoniem wil bly, sê dat sy die oumatjie baie goed ken. “Toe ons van die verkragting verneem, was ons as inwoners baie geskok,” het sy vertel. ’n Naasbestaande van die ouma het Son gister gekontak en gesê die seun is onlangs op parool vrygelaat. Volgens dié familielid was hy reeds tronk toe gepos oor hy in die ver­lede ook ’n vrou van die dorp verkrag het. “Hy moet permanent uit die gemeenskap verwyder word,” het die familielid gesê. Son verneem dat die ouma kort ná die voorval na ’n hospitaal geneem is, waar sy behandeling ontvang het. Die ouma is tans in ’n plek van veiligheid, waar sy berading ontvang. Sandra Maritz, ’n woordvoerder van die Wes-Kaapse departement van gesondheid, het bevestig dat die betrokke bejaarde vrou by ’n hospitaal behandeling ontvang het. Kapt. FC van Wyk, ’n polisiewoordvoerder, het ook bevestig dat ’n verdagte vir verkragting in hegtenis geneem is. Volgens Van Wyk het die verdagte reeds in die Robertson-landdroshof verskyn. Hy bly in hegtenis tot sy volgende hofverskyning.