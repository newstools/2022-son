STAKENDE werkers kla en beweer dat hulle nuwe werkers moet touwys maak en dan word die nuwes meer as hulle betaal. Stanton Claassen (36) van Heideveld wat by Taylor Blinds and Shutters in Montague Gardens werk, meen dis onregverdig en dat hulle raakgesien wil word en reg betaal wil word. “Ek werk al 15 jaar hier en die R2 000 ’n week is nie goed genoeg vir my nie. Vir die ervaring en alles wat ek insit, is ek meer werd. “Ek het ’n huis, kinders en moet elke maand my vervoer betaal.” Hy sê hy wil ook toesien dat die kollegas wat nou nog R980 ’n week verdien, ook meer moet verdien vir ’n beter lewe. Claassen en sy kollegas het einde verlede week gestaak en op die perseel betoog oor hulle ontevredenheid. Dale Fish, hoofsekretaris van die Independent Commercial Hospitality & Allied Workers’ Union­, sê: “Ons was in loononderhandelinge met die maatskappy en daar is toe ’n dispuut verklaar. Ons is toe na die CCMA om te kyk of hulle die dispuut kon oplos, sonder uitkoms. Die maatskappy wil skik op 6%. “Ons het gevra vir R250 meer per week. Die werkers se minimumloon weekliks is R980, en die cleaning industry pay dan meer. “Ons hart gaan uit na die werkers. Hulle kan nié op R980 ’n week survive nie, hulle kry swaar. Vir drie jaar nou al sê ons vir hulle genoeg is genoeg,” sê hy. Marlon Williams (40) van Beacon Valley, Mitchells Plain, sê hy werk al 17 jaar daar en verdien R1 500 ’n week. “Ek het vier kinders. Ek kan byna alles operate in die maatskappy, maar ons is baie ongelukkig omdat ons al baie jare hier werk en ons word nie raakgesien nie. “Ek het al baie kere gevra vir beter geleenthede, maar dan word dit gegee aan mense wat ná ons gekom het. Ons soek erkenning vir ons harde werk.” Son het kontak gemaak met die bestuurder van die maatskappy, Bernard Wolvaardt, wat gesê hy kan tans nie op enigiets kommentaar lewer nie. “Dankie vir die geleentheid, maar ons decline om kommentaar te gee,” sê hy.