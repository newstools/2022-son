VERGEET vir eers van die 2 000-kapasiteit waarby die organiseerders van die Bayhill Cup nie kon byhou nie — Cape Town Spurs is die “nuwe” Bayhill Cup-kampioen. Ari Efstathiou (eienaar) se klub het dié gesogte titel reeds ses keer vantevore gewen, maar toe nog as Ajax Cape Town. Die span van Parow het gewys dat hy steeds oor die room van die land se o. 19-talent beskik. Duncan Crowie (coach) se Spurs het die Academy-span van FC Stellenbosch in die eindstryd op Ericapark met 2-0 geklop. Dit was ’n goeie naweek vir Spurs nadat die klub se o. 14-span die Trinitarians-toernooi op Symphony Park, net ’n hanetree weg van die o.19-span se sukses, behaal het. Spurs is ook nou die eerste wenner van die Roger Clayton Cup. Clayton, een van die founder members, is laas jaar oorlede en die wentrofee is na hom genoem om sy legacy te laat voortleef. Dit was vanuit die staanspoor reeds duidelik dat die eindstryd ’n baie taktiese battle sou wees. Albei spanne was goed georganiseerd en gedissiplineerd. Crowie se span het die beste kanse in die eerste helfte gehad, met Simphiwe Mamane en Clyde Combi wat albei baie naby aan sukses gedraai het. Roy-keane Avontuur het Spurs se verdedigers op hulle tone gehou met sy dartelende dribbellopies, maar dithet geen vrugte afgewerp nie. Die ervare en uitgeslape ref Nasief Julies het hom skitterend van sy taak gekwyt. In die tweede helfte was inklimspel aan die orde van die dag aan albei kante. Spurs se Faiz Abrahams het die beste doelkans in die tweede helfte gekry, maar sy skoot het oor die dwarslat geseil. Stellies was soms hulle eie vyand deur die bal goedkoop weg te gee. Spurs het gekapitaliseer met ’n uitstekende regtervoetskoot deur Gareth Young wat Stellies se Leigh Young na vars lug laat gryp het in die doelhok. Siviwe Nkwali verdien krediet nadat hy die bal teen die reggoppaal gestuur het om Spurs se voorsprong te beskerm. Mambane het die wedstryd buite Stellies se bereik gesit met kliniese afronding! Intussen het nog ’n akademie-span, Ubuntu, met die louere in die Mid Section weggestap. Greenwood Athletic van Kaapstad se suidelike voorstede het die vlag hoog laat wapper vir die plaaslike sokkerspanne deur in die Plate Section met FC Real SA van Johannesburg af te reken. INDIVIDUELE WENNERS Speler van die toernooi: Shuaib Martin (CT Spurs) Striker(s) van die toernooi: Mervin Boji (Stellenbosch) en Jason Scherler (Hanover Park) — ses doele Goalie van die toernooi: Lutando Maark (JL Zwane) Span van die toernooi: Cape Town Spurs Coach van die toernooi: Duncan Crowie (CT Spurs) Manager van die toernooi Chad Lotter (Greenwood) Ref van die toernooi Ryan New