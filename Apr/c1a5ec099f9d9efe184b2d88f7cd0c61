DIE vrou wat na bewering haar boyfriend se 9-jarige dogter vermoor het, is Donderdag borgtog geweier. Lesley-Anne Damons (25) word daarvan beskuldig dat sy vir Quinisha Sebrand verlede maand by die Maitland-strand in Gqeberha verwurg het. 'n Staatsgetuie en ondersoekbeampte het aan die hof gesê dat die beskuldige erken het dat sy vir Quinisha met haar eie skoenveters verwurg het. Kol. Rio Kriel het getuig hoe Damons vertel het dat sy die 9-jarige se skoenveters losgemaak en gewag het totdat sy klaar geswem het om haar te verwurg. Landdros Kriban Pillay het bevind daar is geen buitengewone omstandighede om borgtog toe te staan nie. Pillay het gesê dit is nie in die belang van geregtigheid dat sy borgtog toegestaan word nie. Damons sal na verwagting weer in Mei in die hof verskyn. - AlgoaFM  