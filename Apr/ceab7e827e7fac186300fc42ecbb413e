DIE Bulls is terug op die wenpad in die United Rugby Championship (URC), maar hulle coach, Jake White, verwag nou nóg meer van die Pretorianers. White se troepe het Benetton op Loftus Versfeld met 46-29 vertrap om oor hul teleurstellende nederlaag teen die Stormers te kom. Met dié sege het die Bulls op koers gebly om die URC se uitspeelrondes te haal. Hulle pak die Glasgow Warriors eerskomende naweek in ’n tuiswedstryd. Gemeet aan hoe maklik die Stormers vir Glasgow omgedop het, behoort die Bulls hierdie game ook met groot gemak te wen. White soek egter ’n drastiese verbetering en het gesê: “Ons rond nie so gereeld af soos ons moet nie wanneer ons in die kwartgebied kom. Bydraes “Ek is wel bly oor die tipe rugby wat die Bulls speel. Die speler van die wedstryd was ’n slot, maar Canan (Moodie), Madosh (Tambwe) en Kurt-Lee (Arends) se bydraes moenie onderskat word nie.” Die Bulls is agtste op die punteleer ná Saterdag se sege. Intussen het die Lions hul kanse verspeel om ten minste die URC onder die voorste 10 spanne af te sluit. Die Johannesburgers is die enigste SA span wat nie meer ’n kans het om vir die uitspeelrondes te kwalifiseer nie. Hulle is Saterdag met 30-33 deur Connacht geklop. Die Sharks, vierde op die punteleer, het in Durban ’n bietjie geswoeg om Leinster met 28-23 te klop. Leinster het so te sê ’n B-span na Suid-Afrika laat toer vir sy twee wedstryde in Durban en dié naweek s’n teen die Stormers in Kaapstad. Gegewe hoe gelaai met Springbokke die Sharks se span is, moes hulle baie makliker gewen het.