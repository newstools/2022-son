JAZZ-AANHANGERS gaan vanjaar groot genot put uit produksies wat by die Suidoosterfees op die planke is. Internasionale jazzdag, wat wêreldwyd op 30 April gevier word, val vanjaar weer saam met die fees wat van 27 April tot 1 Mei 2022 by die Kunstekaap-teaterkompleks in Kaapstad plaasvind. “Jika” – Sounds of the SA Jazz Real Book is een van die hoogtepunte op die musiekprogram. Tete Mbambisa, Tony Cedras, Hilton Schilder, Ramon Alexander en Anathi Mobo tree op. Hulle sal begelei word deur die bestes op die plaaslike musiektoneel. Wat insluit George Werner, Shaun Johannes, Kurt Bowers, Jannie Hanepoot van Tonder, Byron Abrahams en Muneeb Hermans. “Jika” is geïnspireer deur die bloemlesing, The South African Jazz Real Book, waarin 116 komposisies deur 86 plaaslike jazzkomponiste opgeneem is. Dié baanbrekerpublikasie het in Desember 2021 verskyn, en word tydens die jazzkonsert by die Suidoosterfees amptelik bekend gestel. Dit sluit nommers van inheemse jazz-genres soos kwela, ghoema, mbaqanga, sopvleis en tsaba-tsaba in. Legendariese liedjies soos die “Click Song”, “Paradise Road” en “Pata Pata” word tydens die konsert uitgevoer. "Jika" - Sounds of the SA Jazz Real Book wys by die Zip Zap Dome op 30 April 17:00, 1 Mei 15:00.