’N ENTJIE koop in die hartjie van die nag in ’n gevaarlike woongebied het ’n tienermeisie se lewe gekos. Lekeesha Smith (16) is in die vroeë oggendure van Maandag in Lavender Hill deur ’n dwaalkoeël getref toe sy en twee vriendinne vanaf ’n partytjie gestap het naby haar huis in Military Heights. Ma Rebecca Smith (40) het gister baie hartseer haar dogter aan Son beskryf as iemand wat lief was vir kuier en dans. Die ma sê hulle besef hulle woon in ’n gevaarlike gebied en mens leef in vrees, maar jy glo mos nooit dat so iets jou familie sal oorkom nie. Ma Rebecca is twee ure ná die noodlottige skietery op haar kind, ’n gr. 9-leerder van Cressway Hoërskool, die hartseer nuus gegee. Haar meisiekind het enkele meters weg van hul huis gelê. “Ons is rondom 05:00 in kennis gestel Sondagoggend en is dadelik na die toneel. “Lekeesha en twee vriendinne was op pad van ’n kuier om sigarette te gaan koop en dis toe ’n span jongens by die gangetjie begin skiet. “Die jongens het begin skiet en Lekeesha en haar vriendinne het gehardloop. “Die een het ’n plek gekry om weg te kruip en terwyl die koeël Lekeesha getref het, het sy die ander vriendin in iemand se kamp gestoot na veiligheid. “Die polisie het ’n groot aantal koe?ldoppies op die toneel gekry. “Van al daai skote is nie een bendelid getref nie, net my dogter,” vertel Rebecca hartseer. Die ma sê dit was ’n koeël in die rug wat vorentoe in haar hart beland het. Die gebroke mammie vertel haar arme kind het in die valslag haar nek gebreek. “My dogter het baie lank op die toneel gelê. “God alleen weet hoekom my dogter so moes sterf. “Ek glo en vertrou wat in die donker gebeur, sal in die lig geopenbaar word,” snik Rebecca. Sy noem dat sy nooit haar dogter se goed weggesteek het nie, ten spyte van die feit dat hul in ’n bendegeteistere area woon, wou sy nie hê haar kinders se lewens moet daardeur beperk word nie. “Ons lewe in vrees hier en vir die afgelope week is dit oorlog tussen die bendes. “Mens dink mos nooit jou eie sal misdaad-statistiek raak nie. “Sy was ’n goeie dogter en die kind wat ons die meeste bederf het,” vertel Rebecca. Haar ander dogters is onderskeidelik 11 en 20 jaar oud. In 2020 het Rebecca ook ’n seun (12) wat serebraal gestremd was, aan die dood afgestaan. Lekeesha se ouma Felicia de Angelo (61) beskryf haar as ’n mense-mens en sal haar lekker lag nooit vergeet nie. Felicia sê soos haar ander kleinkinders het Lekeesha ’n baie spesiale plek in haar hart gehad. “Sy het hier grootgeraak in die huis en was ’n presiese jong meisie. “Sy sou altyd sorg dat haar wasgoed gewas is en haar bed opgemaak. Elke oggend het sy my ’n mooi dag oor die foon toegewens en as sy smiddae by die huis kom, sou ons praat en grappe maak.”