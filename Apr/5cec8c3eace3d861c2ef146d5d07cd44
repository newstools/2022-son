WANNEER ’n sportspan ’n ongekende tydperk van sukses ervaar, word daar soms oorboord gegaan met sulke spanne loof. En wanneer hulle verloor word daar vinnig vir die gifpenne gegryp oor hoekom die streak tot ’n einde gebring is. Die Springbok-sewesrugbyspan wil beslis nie in daai strik trap nie. Die Blitsbokke is tans op ’n segetog in die Wêreldreeks, en plaas môre hul onoorwonne status weer op die spel in Singapoer. Coach Neil Powell, erken self daar was ’n tydperk gedurende sy span se vorige deelname aan die Wêreldreeks in Spanje, waar oorgerustheid begin intree het. “Kyk, dit is iets wat ons moes aanspreek. Ek dink hier en daar was daar so bietjie tekens van wintie-geit. Ons het dit toe individueel aangespreek en dan ook in die groter groep. “Mense dink ons jok gewoonlik vir hulle as ons sê ons sukses is gebou op die goed waarop ons fokus. Soos om in ons prosesse te vertrou en altyd die nodige effort in te sit. “Dit is belangrik dat ons dit weer moet gaan doen.” Powell het dit ook aan sy spelers laat deurskemer dat hulle op een of ander stadium ’n wedstryd gaan verloor. Vir hom is dit belangrik dat wanneer sy span vashak, die spelers steeds hul koppe hoog kan hou. “Ek het vir die ouens gesê by die truie-oorhandiging voor die Sevilla-toernooi ons gaan op ’n stadium verloor. Ons gaan nie vir 100 games suksesvol wees nie. “Die groot ding is om nie teen onsself te gaan verloor nie. As ons teen ’n span verloor wat op die dag beter as ons was, dan kan mens dit nog aanvaar. “As ons teen onsself gaan staan en verloor, moet ons ongemaklik raak, want dan was daar nie effort nie en die ouens het nie hul rolle goed vervul nie,” sê Powell. Saterdag 06:32: Blitsbokke t Kanada 09:38: Blitsbokke t Kenia 13:31: Blitsbokke t VSA Sondag 06:26 - 07:54: Beker-kwarteindstryde 10:11 - 10:55: Beker-halfeindstryde 13:26: Beker-eindstryd