AL KAN die Westelike Provinsie staatmaak op die terugkeer van die Springbok-senter Juan de Jongh, spog die Bulls met deurwinterde Springbokke soos Bismarck du Plessis en Morné Steyn. Jerome Paarwater (afrigter) se span kon tot dusver net een van sy ses Currie Cup games wen. Die Streeptruie gaan dus Woensdagaand (afskop 20:00) met die moeilike taak opgesaal wees om te probeer om die Blou Bulle op Loftus Versfeld in Pretoria ore aan te sit. Benewens Du Plessis en Steyn, kan Paarwater se eweknie, Gert Smal, ook op die knoppies van opwindende agterspelers soos Stedman Gans, Stravino Jacobs en David Kriel, onder andere druk Paarwater het Dinsdag aan Son oor die uitdaging gesê: “Ja, kan nie ervaring koop nie. So dit is great om daardie soort ervaring te hê. “Vir ons is dit dus belangrik om net so ’n bietjie ervaring terug te kry met Juan de Jongh. In die eerste wedstryd op Nuweland was Bismarck voor besig, terwyl Morné agterlangs die spel met sy skopstewel dikteer het. “Ek dink dit gaan maar basies dieselfde wees met hulle leierskap daar. “Dit is vir ons belangrik om ons manne ook kalm te hou en die rigting te kry van Juan de Jongh, Tim Swiel (op losskakel) en wat Nama Xaba (die WP kaptein) gaan gee. “Ek wil niks sugercoat nie. Ons het na ons laaste game harde woorde met die manne gehad. Die spelers het goed daarop gereageer. “Dit gaan nie maklik wees nie, maar ons kan ten minste op ’n ou soos Juan staatmaak om bietjie agterlangs beheer te neem. “Ons weet definitief wat om van die Bulls te verwag, maar ons is reg vir die uitdaging,” het Paarwater vol vertroue gesê. 