’N MAN wat in verband met die moord op ’n onderwyser in Limpopo in hegtenis geneem is, word volgens die polisie met ’n tweede moordsaak verbind. Die 33-jarige man is Maandag in hegtenis geneem in verband met die moord op ’n onderwyser tydens ’n rooftog by ’n motorhandelaar in Polokwane. Muofhe Levwimbe (57), ’n onderwyser van die Vhembe-distrik, het Maandagmiddag sy motor na ’n handelaar in Westenburg geneem vir ’n diens. Terwyl Levwimbe by die handelaar was, het ’n man, wat hom as ’n klant voorgedoen het, ’n vuurwapen uitgepluk en geëis dat die handelaar sy BMW se sleutels oorhandig. Brig. Motlafela Mojapelo, ’n polisiewoordvoerder, sê daar was ’n gestoei en Levwimbe is geskiet. “Hy is op die toneel dood.” Die gewapende man het in ’n gesteelde BMW van die toneel gevlug en is later naby die Peter Mokaba-stadion in Polokwane in hegtenis geneem. Mojapelo sê sedert sy inhegtenisneming word hy met ’n tweede moordsaak buite Burgersfort verbind. Mojapelo sê twee vuurwapens waarop die polisie Maandag ná die Polokwane-skietery beslag gelê het, sal aan ballistiese toetse onderwerp word om te bepaal of dit in ander misdade gebruik is. Die vermeende skieter staan tereg op aanklagte van moord, sakeroof, die besit van onwettige vuurwapens en ammunisie, en die besit van ’n gesteelde motor. – News24