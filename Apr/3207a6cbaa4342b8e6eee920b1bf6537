VERGEET die 4-0 op die telbord. Jürgen Klopp se beste oomblik in sy Liverpool-span se wedstryd was die toon van respek aan Manchester United se Cristiano Ronaldo. Ronaldo het nie Dinsdagaand vir die Red Devils op Anfield kom speel nie. Hy en sy partner, Georgina Rodríguez, treur nog oor die dood van een van hul tweelingbabas. As ’n teken van respek en medelye het Liverpool-ondersteuners in die sewende minuut van Dinsdag se wedstryd “You Never Walk Alone” gesing en hande geklap vir Ronaldo. United se ondersteuners in die Anfield-stadion het ook hande geklap. Tevrede Hieroor het Klopp, man­ager van die Reds, gesê: “Ek is seker as jy enige iemand daaroor moet vra, my oomblik van die wedstryd, selfs al was dit ’n baie belangrike game, was die sewende minuut toe ons mense pure klas gewys het. “Die hele stadion het pure klas gewys. Ons voel vir Cristiano en sy familie.” Maar huldeblyke ofte not, is Klopp ’n tevrede baas nadat sy Reds hul kanse om dié seisoen vier titels te wen, lewend gehou het. Liverpool het reeds die Carabao Cup gewen en is in ’n taai stryd vir die liga­titel gewikkel. Die Reds moet ook nog vir Chelsea in die eindstryd van die FA Cup aandurf, en moet ook in die halfeindronde van die Uefa Champions League speel.