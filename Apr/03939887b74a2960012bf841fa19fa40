DIE WBC se tussengewigkampioen, Junior Makabu, het ’n tydelike afjak van die Mexikaanse superster Canelo Álvarez gekry. Makabu, wat in die Demokratiese Republiek van die Kongo gebore is, maar al jare lank in Johannesburg woon, was oortuig sy volgende geveg sou teen Álvarez wees. Selfs Alvarez het onlangs geskimp dat Makabu sy volgende teenstander kan wees. Makabu het 29 Januarie sy mede-Suid-Afrikaner Thabiso Mchunu in Warren, Amerika, naelskraaps met punte geklop. Dit was egter ’n flou vertoning deur Makabu en geoordeel aan dié geveg sou hy min teenstand teen Álvarez kon bied. Álvarez het egter nou aangekondig dat hy die Rus Dmitry Bivol op 7 Mei in Las Vegas om die WBA se super-ligswaargewigtitel pak. Bivol is ná 19 gevegte onoorwonne met 11 uitklophoue, terwyl Álvarez 57 van sy 60 gevegte gewen het. Álvarez kry egter baie kritiek omdat talle meen weens Rusland se inval in die Oekraïne behoort hy nie teen Bivol kragte te meet nie. Bivol het aan verslaggewers gesê uiteraard affekteer die oorlog hom. “Ek het baie vriende en familie in Rusland. “Al wat ek begeer, is dat alles weer na normaal terugkeer sodat almal in vrede kan lewe. “Dis regtig baie hartseer vir my. Ek wens dit wil nou stop,” sê hy.