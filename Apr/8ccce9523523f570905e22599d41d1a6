DIT is ’n ou gewoonte van Esau Esau — ook bekend as “Klong” onder familie en vriende — om van Vredenburg na Malmesbury op voet te trek om by sy suster te kuier. Maar wat vreemd is vir die familie is dat hy nooit in Malmesbury opgedaag het nie en dit is byna sewe weke wat hy vermis is. Klong het op 31 Januarie besluit hy gaan by sy suster in Malmesbury kuier en dit was die laaste keer dat hy gesien is. Klong se niggie, Rachel Links, wat in Malmesbury in dieselfde straat woon as sy suster, sê hulle is bitter bekommerd oor waar hy hom bevind. “Hy lei aan ’n geestesongesteldheid. Hy is baie besig en kan nie stil sit nie en dis waarom hy so ver kan stap. “Ons is nie bekommerd dat hy stap nie, want hy kom altyd waar hy moet wees, maar dié keer is daar groot fout,” vertel Links. Klong woon met sy twee broers in Vredenburg en as hy gewoonlik stap, sal hulle weet waarna toe hy gaan. “Hy sal altyd ’n draai maak by sy suster in Langebaanweg. Dan bel sy haar suster hier in Malmesbury om te sê hy is nou op pad. Soms daag hy hier op in Malmesbury op dieselfde dag wat hy gestap het of hy is hier vroeg die volgende oggend. Geval “Soms kry ons hom langs die pad as ons nou weet hy is op pad hierna toe,” sê sy. Sy sê wel dat daar ’n geval was toe hy ’n week lank vermis was, maar is toe in Koebergfontein gevind. Links sê nog ’n familielid het Klong gesien die Maandag onder die Hopefield- brug, maar hy was agter op ’n bakkie en op pad werk toe. “Die broer het vir hulle suster in Malmesbury laat weet, maar sedertdien is hy nie weer gesien nie. Hy het so langs die pad gestop en gerus voordat hy verder sou stap, maar dit sit net nie lekker met ons dat hy nou nêrens gevind kan word nie,” sê sy. Links sê hulle het Klong as vermis aangemeld by Vredenburg se polisiestasie ’n week nadat hulle besef het hy is nie terug in Vredenburg nie. “Ons het onmiddellik ’n saak gemaak, maar daar het nog niks van gekom nie. Ons is baie bekommerd omdat hy nou al sewe weke sonder sy pille is en hy kan nogal ’n bietjie gewelddadig raak sonder dit. “Ons versoek aan die publiek is om enige inligting aan die polisie te verskaf as hulle dalk weet waar hy is of as hulle hom gesien het,” pleit sy. Links sê hulle het al oral gesoek van die hospitaal tot by die lykhuis en weer onder die Hopefield-brug vir enige leidrade. “Ons het ook gesoek in die hawelose shelters en op plekke waar hy gewoonlik sal kuier, maar hy is net weg,” sê sy. Sersant Wesley Twigg, ’n polisiewoordvoerder, het bevestig ’n saak vir ’n vermiste persoon is oopgemaak. Hy sê daar is tans geen nuwe verwikkelings nie. Die soektog duur voort.