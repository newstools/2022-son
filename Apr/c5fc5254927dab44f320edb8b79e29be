ENIGE span wat reeds ’n kwalifiserings-veldtog van die Bayhill Cup ervaar het, sal presies weet hoe uitmergelend dit is. Dit is waarom Mark Rodriques, coach van Bayview FC, toegee dat hy steeds op “cloud nine” is omdat sy span gekwalifiseer het vir die Paas-toernooi wat van 13 tot 18 April by Erica Park in Belhar aangebied word. Bayview het die prestasie drie dae gelede vermag. Dit was toe die span die gunsteling, Milano United, met 5-4 (0-0) teen die verwagting, met penalties oorheers het. “Die game was iets nuuts vir die spelers,” verduidelik Rodrigues. “Ek het die span in twee maande bymekaar geskraap en hier en daar ’n paar friendlies gespeel maar dit is hoe dit was. “As ek iemand moet uitsonder, dan is dit ons goalie Mujahid Sabera - hy was fenomenaal en het ons oor die lyn gekry. “Hy verdien al die krediet. Ek is só trots op die hele span vir wat hy vermag het in só ’n kort tyd. Dit was nie maklik nie. “Daar is spanne wat jare probeer om deur te dring na die finals van die Bayhill Cup.” Intussen het Bayhill se toernooi-direkteur, PJ Williams, bevestig dat Blue Downs Spurs vanjaar sal deel wees van die toernooi. Dit is nadat die sogenaamde “wild card” aangedui het dat hy nie deel van die verrigtinge oor die Paasnaweek sal uitmaak nie. Williams het gister die goeie nuus aan Blue Downs, wat op standby was, oorgedra. “Hulle was slaggereed in die sin dat alle dokumentasie reg was,” het Williams uitgewys. Die ander span op standby, is Everton - maar dit is nou te sê indien daar enige ander span is wat sou onttrek.