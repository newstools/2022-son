SALMAAN Moerat gaan na verwagting Vrydagaand sy terugkeer na die Stormers se span van die plaasvervangerbank maak. Dit is wanneer die Kaapse franchise in ’n United Rugby Championship-kragmeting met die Glasgow Warriors in die Cape Town Stadium te staan kom. Die 24-jarige, wat laas jaar as die Stormers mede-kaptein saam met Steven Kitshoff aangestel is, het sy knie in die URC-game teen die Bulls in Pretoria beseer. Die Paarliet, wat laas jaar ’n lig van die Springbokke se toergroep op hul jaareindtoer van Europa was, se terugkeer kan as ’n aansienlike hupstoot vir die Stormers se diepte in die enjinkamer beskou word. Adré Smith het in Moerat se afwesigheid hom goed van sy taak gekwyt in ’n slotkombinasie met Marvin Orie. Terugslag Moerat het sterk leierseienskappe en het beslis die vermoë om ’n groot impak te maak wanneer hy van die bank aangewend word. Die Stormers het egter ’n groot terugslag beleef met die nuus dat die bobaas-baldief Deon Fourie nie teen die besoekers van Skotland in aksie gaan wees nie. Dié 35-jarige was tot dusver een van die groot uitblinkers in die Stormers se span waar hy verwoesting gesaai het met sy vermoë om omgekeerde balbesit by die afbreekpunte te bewerkstellig. In Fourie se afwesigheid behoort Junior Pokomela die nr. 6-trui te dra, met Evan Roos op agtsteman. Nama Xaba, wat die WP se Currie Cup-span aangevoer het, gaan na verwagting op die bank ingesluit wees om die job as baljagter te doen wanneer hy opgestuur word. Agterlangs behoort Herschel Jantjies en Manie Libbok as die skakelpaar inge- span te word met Paul de Wet wat later ’n impak van agter die oond kan kom maak. Die opwindende heelagter Warrick Gelant het sy skete afgeskud. Hy is weer fiks om sy plek in die laaste vesting in te neem. Dit gaan egter interessant wees om te sien of John Dobson (afrigter) Gelant van meet af gaan inspan. Spoedvrate Damian Willemse het die laaste tyd voortreflike rugby in die nr. 15-trui gespeel. As Gelant die beginspan haal, behoort Willemse die nr. 12-trui oor sy kop te trek saam met Ruhan Nel op buitesenter en die spoedvrate Leolin Zas en Seabelo Senatla op die vleuels. Rikus Pretorius sal op 12 diens doen as Gelant van die bank af speel.