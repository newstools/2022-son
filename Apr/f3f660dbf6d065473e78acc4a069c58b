EEN van die mans wat daarvan beskuldig word dat hulle die Bafana Bafana-doelwagter Senzo Meyiwa vermoor het, is tot 12 jaar tronkstraf gevonnis vir ’n onverwante misdaad. Muzi Sibiya is tronk toe gestuur vir poging tot moord. Die nasionale vervolgingsgesag (NVG) het in ’n verklaring gesê: "Hy is skuldig bevind aan poging tot moord op Ntombenhle Ndaba en Mfanelo Mbatha, wat hy in ’n koeëlreën aangeval het. Hulle het wonderbaarlik oorleef." Die hof het hom ook onbevoeg bevind om ’n vuurwapen te besit. Sibiya word volgens die NVG ook daarvan aangekla dat hy sy meisie in Desember 2014 geskiet het nadat sy gedreig het om hom oor te gee weens sy beweerde betrokkenheid by die Meyiwa-moordsaak. Hy het haar glo daarmee vertrou. Die saak is nog hangende. Sibiya en vier medebeskuldigdes sal Maandag, agt jaar nadat Meyiwa vermoor is, in die Gautengse hooggeregshof in Pretoria verhoor word. Sibiya, Bongani Sandiso Ntanzi, Mthobisi Prince Mncube, Mthokoziseni Ziphozonnke Maphisa en Sifisokuhle Ntuli staan tereg op aanklagte van moord, poging tot moord, gewapende roof, die besit van vuurwapens sonder ‘n lisensie en die besit van ammunisie. Meyiwa is in Oktober 2014 by die Vosloorus-huis van sy meisie, Kelly Khumalo, doodgeskiet. – News24