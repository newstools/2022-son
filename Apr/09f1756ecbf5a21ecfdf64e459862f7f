DIE Valke het twee verdagtes in hegtenis geneem in verband met ’n onwettige mynsindikaat in Rustenburg. Drie ander verdagtes word ook ondersoek nadat hulle gewond is terwyl hulle arrestasie probeer ontduik het. Owerhede het Donderdagmiddag ’n operasie by Batlhako-myn uitgevoer ná maande se ondersoek. Na verneem word, het ’n hoëspoed-jaagtog gelei tot ’n skietgeveg waartydens sommige beweerde onwettige mynwerkers gewond is. Speurders het ook beslag gelê op meer as R2 miljoen se chroom. Daar is ook op vyf vragmotors, drie masjiengrawe, twee dieseltenks, twee voertuie en ’n vuurwapen beslag gelê. Volgens die Valke belemmer onwettige aktiwiteite amptelike mynbedrywighede vir ’n lang tydperk. Die verdagtes sal na verwagting Maandag in die hof verskyn. – EWN 