JUAN de Jongh gaan Saterdag sy terugkeer na die Stormer-span maak. Dit is wanneer die Kapenaars in ’n United Rugby Champion­ship-kragmeting teen Leinster (afskop 18:15) in die Cape Town Stadium te staan gaan kom. Die 34-jarige Springbok-senter, wat een van vier spelers in die groep is wat in meer as 100 games vir die Stormers uitgedraf het, sal van die bank af aangewend word. John Dobson, afrigter van die Stormers, het besluit om drie veranderings aan die beginspan te maak. Warrick Gelant is op heelagter ingesluit, met Damian Willemse wat binnesenter toe skuif in die plek van Rikus Pretorius wat weens harsingskudding nie kan speel nie. Deon Fourie keer terug van ’n besering om sy plek aan die kant van die skrum in te neem. Die enigste ander verandering aan die beginspan is op haker, waar JJ Kotze in die plek van die beseerde Scarra Ntubeni in die middel van die skrum gaan sak. Wilmar Arnoldi van die Cheetahs gaan sy buiging van die bank vir die Storm­ers maak. Die tuisspan beoog om Saterdag sy agtste agtereenvolgende tuisoorwinning in die URC teen die agtmalige kampioen te behaal. Dobson sê sy span sien daarna uit om hom teen die voorloper te toets. “Dit behoort om verskeie redes ’n wonderlike geleentheid te wees, met die voorste twee spanne op die puntelys wat mekaar in die Cape Town Sta­dium die stryd gaan aansê. “Dit is ’n deurslaggewende wedstryd vir albei spanne met die uitspeelwedstryde wat nader kom. Ons verwag dus ’n intense stryd. “Ons weet waartoe Leinster in staat is en het verlede week gesien hoe mededingend hulle was. So, ons sien daarna uit om ons teen hulle te meet. Aangryp “Ons sal die volle 80 minute akkuraat en klinies moet wees in alles wat ons doen. “Dit is ’n uitdaging wat die span graag sal wil aangryp,” het hy gesê. Die STORMER-SPAN is: Warrick Gelant, Seabelo Senatla, Ruhan Nel, Damian Willemse, Leolin Zas, Manie Libbok, Herschel Jantjies, Evan Roos, Hacjivah Dayimani, Deon Fourie, Marvin Orie, Adré Smith, Frans Malherbe, JJ Kotze, Steven Kitshoff (k). BANK: Wilmar Arnoldi, Brok Harris, Neethling Fouche, Salmaan Moerat, Junior Pokomela, Ben-Jason Dixon, Paul de Wet, Juan de Jongh.