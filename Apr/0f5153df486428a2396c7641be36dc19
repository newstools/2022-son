’N BABA is dood nadat ’n ysterpaal op die familie se sinkhuis geval het. Die tragiese voorval het Woensdag in Heinz Park by Makwaza gebeur. Die bewering is dat diewe ’n ysterpaal by die spoorlyn afgesaag het en die paal het op die shack te lande gekom. ’n Betroubare informant wat anoniem wil bly, het aan Son gesê dit gebeur gereeld dat diewe die ysterpale afsaag en dit dan by scrapyards gaan verkwansel. Die bron sê: “Die baba het op die bed gelê en slaap toe die paal op die dak geval het. Die paal het met die valslag deur die dak gekom en die baba op die maag getref. “Die kind se ma het buite voor die deur gestaan toe sy die slag hoor. Die paal het die dak platgeval. “Die kind is op slag dood. Paramedici het die baba op die toneel dood verklaar. “Die scrapyards in die gemeenskap is ’n groot probleem. Hulle koop al die gesteelde yster en die scrap-yard word nooit deur die polisie geraid nie.” ’n Gemeenskapswerker in Heinz Park, past. Victor Louis, het bevestig hy en ander lede van die gemeenskap het gehelp om die paal van die mense se dak af te haal en weg te skuif. Louis sê: “Die jongens maak die pale los vir scrap.“Daar moes iets skeefgeloop het, en die paal het op die plakkershok geval.” AO Joseph Swartbooi, polisiewoordvoerder, sê die voorval het omstreeks 16:00 in die Makwaza-plakkerskamp gebeur. Die baba was maar net sewe maande oud.“Die polisie is tans besig met ’n geregtelike doodsondersoek,” het Swartbooi bygevoeg.