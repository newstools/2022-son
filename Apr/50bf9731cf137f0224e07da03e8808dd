TERWYL Mikel Arteta (manager) verskoning vra vir hul treurmare teen Crystal Palace, is dit sy eweknie Patrick Vieira wat geloof moet word vir Crystal Palace se sege van 3-0 oor sy Londense buurspan. Palace, onder leiding van Vieira, maak dit nou 'n gewoonte om die top-spanne soos die kampioen, Manchester City, te laat les opsê. Dit verbaas dus geensins dat Vieira-hulle die wedstryd Maandag op Selhurst Park met redelike gemak gewen het om die Gunners se top-vier aanslag te stop. Die voormalige Arsenal kaptein, Vieira, is verskriklik trots op sy spelers. "Ons verdediging is baie goed - vanuit die staanspoor. Ons het ook ons kanse benut en dit was belangrik,” het die Fransman bygevoeg."Dit is belangrik dat ons hierop voortbou." Intussen het Arteta sy span gekritiseer omdat hulle nie Palace se fisieke spel kon baasraak nie. Arteta is ook bewus dat die nederlaag nog verrykende gevolge kan inhou omdat hulle 'n Champions League-posisie jag. "Jy moet fiskiek wees en hardloop, en eers dan  verdien jy die reg om speelkans te kry," het die Spanjaard gesê. "Ons was swak, veral in die eerste helfte. Ek vra verskoning aan die fans. Ons het nie die teenwoordigheid of kalmte gehad om die situasie te oorheers nie, so dit is waaroor ek die meeste geïrriteer is," het hy bygevoeg.