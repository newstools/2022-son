JY kan vir Marco Pietrowski niks van vasbyt vertel nie. Dié bodybuilder (36) wat weens ’n ernstige motorongeluk nou ’n kwadrupleeg is, leef steeds elke oomblik vir sy sport en is ’n voorbeeld vir baie ander. Geen wonder hy is só gerespekteerd in WP-kringe nie. Pietrowski se ongeluk was in Desember 2013, maar al moet hy nou met ’n rolstoel oor die weg kom, weier hy om tou op te gooi. Hy het van sy mobiliteit terug gekry, maar kan net gedeeltelik sy arms gebruik.Pietrowski het ’n groot passie vir die sport – veral wat gestremde atlete betref. Hy het al ’n hele ’n klompie landwyd gewerf wat voortaan gaan deelneem. Pietrowski hoop ook dat ’n afdeling vir rolstoel-atlete volgende jaar by die gewilde Arnold Classic ingestel sal word. Pietrowski sê hy het al op skool in KwaZulu-Natal ’n belangstelling vir bodybuilding gekweek, toe ’n vriend van sy broer aan die SA kampioenskap in Durban deelgeneem het. “Ek het toe back stage gaan help en daar het die sport sy vonk in my aangesteek,” sê hy. Pietrowski dien ook deesdae in die WP se bestuur.