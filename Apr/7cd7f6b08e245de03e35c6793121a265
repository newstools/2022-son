BURTON Booysen maak Saterdag sy buiging vir die Boland-Kavaliers. Dié heelagter van Roses United was een van sy span se helde in die onlangse Super8-Paastoernooi in Saldanhabaai. Franzel September, coach van Boland, sê die talentvolle Booysen het hom beïndruk en sal beslis ’n aanwins vir Boland wees. Die Bolanders kom môre op die Lyellstraat-sportterrein in Ceres teen die OP-Olifante te staan. Die Kavaliers is onder druk ná twee agtereenvolgende nederlae in die Curriebeker se Eerste Liga. Die wedstryd is een van ’n paar Eerste Liga-kragmetings in Ceres. Die eerste wedstryd is tusen die Simbas van Kenia en die Goshawks van Zimbabwe. Wenpad Booysen, wat van die plaasvervangersbank af sal speel, is een van talle spelers wat September se aandag in die toernooi geprikkel het. “Ek gaan beslis met van die spelers kontak maak. Die toernooi was ’n goeie vertoonvenster vir my. Maar vir eers moet ons Saterdag op die wenpad kom,” het hy verduidelik. Volgens September sal hy ook genoop wees om ’n plaasvervanger vir die losvoorspeler Wayne Wilschut te kry. “Wilschut sukkel om verlof by sy werk te kry. Ek het ’n back-up plan en dis om nog ’n klubspeler wat in die Paastoernooi gespeel het, nader te trek,” het hy gesê. Die twee Eerste Liga-wedstryde is deel van die Bolandse Rugbyunie se rugbyfees, met twee skole- en vriendskaplike klubwedstryde wat ook beslis word. Die amptelike aanskakeling van die nuwe spreiligte maak deel uit van die program, wat 08:45 begin.