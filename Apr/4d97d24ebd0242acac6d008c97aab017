KLAWER. - Die vermeende moordenaar van Jerobejin Van Wyk, wil Valkenberg-psigiatriese hospitaal toe gaan. Daniel Smith (56) het Dinsdag vlugtig in die Klawer-landdroshof verskyn. Hy staan tereg op die moord van Jerobejin (13), vroeër die jaar. Smith se regsverteenwoordiger het in die hof aangedui dat hy (Smith) vir psigiatriese waarneming weggestuur moet word. Hy sal weer op 23 Mei in die hof verskyn om uit te vind of daar ’n bed by Valkenberg beskikbaar is. Honderde inwoners het Dinsdag na die landdroshof in Klawer opgeruk. Die inwoners betoog oor die geslagsgeweld en wrede moord van die seuntjie.