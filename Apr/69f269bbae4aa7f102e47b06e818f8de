DIE gesin Jaftha van Eersterivier is platgeslaan nadat hulle ná 20 maande eers uitgevind het hulle gestremde minderjarige dogter, Angel, is dood. Janine Jaftha (40), Angel se ma, vertel haar kind is deur die hof in Kuilsrivier by die Agape Children’s Ministries Home in Grabouw geplaas omdat die wendy waarin hulle in Kleinvlei, Eersterivier, gewoon het, nie geskik vir die kind was nie. Dwelms Angel was ook op dwelms, maar is vir rehabilitasie gestuur. Volgens Jaftha het die Child Welfare Society se kantoor in Blackheath hulle belowe as hulle ’n beter plek sou kry om in te woon, sal sy in hul sorg teruggeplaas word. Child Welfare het ook verskeie motiveringsbriewe aan die departement van menslike nedersettings in Kaapstad geskryf om die nood vir ’n huis te benadruk. Twee jaar gelede is ’n huis by die Bobsway-ontwikkeling aan hulle toegeken. Peter Jaftha (51) vertel hulle het verskeie kere hulle dogter by Agape gaan besoek. Weens die Covid-19-pandemie is hulle besoeke egter opgeskort. Op 1 April vanjaar was dit Janine se 14de verjaardag en hulle het besluit om Grabouw toe te gaan om ’n partytjie vir haar te gaan hou. Volgens Peter het hulle met hulle aankoms by Agape die skokkende nuus ontvang die kind is reeds op 14 Julie 2020 dood. Hulle is toe ’n houtkissie met haar as in gegee. Sê Peter: “Ons was platgeslaan. Ons kon nie glo dat ons nie laat weet is van ons kind se dood nie.” Son is saam met Peter na Child Welfare se kantoor en daar is ons meegedeel hulle is net so geskok om op dié manier van die kind se dood uit te vind. Child Welfare het onderneem om ’n ondersoek na die voorval te gelas. Son het ook Agape gebel en met Marco Coetzee, die direkteur, gepraat. Hy het gesê hy gaan nie kommentaar lewer nie, want hy soek die ouers se toestemming. Hy het wel gesê die verslaggewer moet vir hom ’n e-pos stuur met al die inligting wat ons soek. Dit is reeds Vrydag gedoen, maar teen druktyd gister het hy nog niks van hom laat hoor nie.