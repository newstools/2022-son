NOG net een sege, nét een, en John Dobson (coach) en sy Stormers kan geskiedenis maak deur die eerste Suid-Afrikaanse span te word om vir die Europese Kampioenskapstoernooi te kwalifiseer. Die Kapenaars is nou tweede op die United Rugby Championship (URC) se punteleer, met twee rondes van wedstryde in die ligafase oor. Dié tweede plek is te danke aan Vrydagaand se oortuigende sege oor Glasgow Warriors in die Kaapstad-stadion. Met dié sege het die Stormers reeds verseker dat hulle die uitspeelrondes van die URC haal. Vermag Tweede plek is egter nog nie ’n uitgemaakte saak nie, met die Kapenaars wat die naweek vir Leinster – algehele voorloper – in die Kaap sal moet klop. Hul laaste wedstryd van die groepfase is teen Scarlets in Wallis. Nog een wat hulle sal moet wen om aan tweede plek vas te klou. Met die tipe rugby wat die Kapenaars deesdae speel, is dit nie vergesog om te dink dat Dobson en kie dit kan vermag nie. Dié cheese-kop-mentor van die Stormers kon ná Vrydag se sege met 32-7 nie uitgepraat raak oor hoe goed sy span was nie. Dobson het gesê: “Ek dink nie ons het al so goed gedoen vanjaar nie. Die tweede helfte was seker ons beste vertoning tot dusver in ons veldtog. “Dit was gegrond op hoe ons die bal in die kontak uitgee. Daar was nog so ’n paar kere waar ons dinge laat lostorring en goed geforseer het.” Volgens Dobson moes sy span al vroeg ’n bonuspunt-drie gedruk het en voel die telbord weerspieël nie sy troepe se oorheersing nie. Misgekyk Dit was veral die briljante agterlyn-spel van Damian Willemse, Warrick Gelant, Leolin Zas en Manie Libbok wat die oog gevang het. Dan kan die agtsteman Evan Roos sekerlik nié langer deur die Springbokke se bestuur misgekyk word nie. Hy het weer ’n massiewe fisieke vertoning gelewer - op verdediging én op die aanval.