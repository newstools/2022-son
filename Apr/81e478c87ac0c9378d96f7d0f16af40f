DIE Pacaltsdorp-krieketklub blaf volgende seisoen weer saam met die groot honde in die Suidwestelike Distrikte. Dié klub se voorsitter, Lee-Roy Hector, het met Son gesels en is oorstelp van vreugde nadat sy span Pi­rates United met 110 lopies in ’n uitspeelwedstryd om promosie in die Rec-stadion geklop het. “Dit is ’n great geskenk vir die 20 jaar wat ek as voorsitter hier dien,” sê Hector. “Dit is nie maklik om ’n gemeenskapsklub aan die gang te hou nie. “Die Covid-19-pandemietydperk wat ons nie in aksie was nie, was bitter moeilik. Maar met die promosie is ons baie gelukkig. “Ons kyk nou vorentoe om op die sukses te bou en dis ons doelwit om die Premierliga se T20 sowel as die eendagreeks te wen,” het Hector gesê. Volgens Hector het sy klub ’n trotse geskiedenis van oor die 100 jaar en is hy trots daarop dat die spelers die tradisie van krieket in die dorp weer in ere herstel het. “Behalwe die twee jaar wat ons in die laer liga gespeel het, was ons in ’n stadium 20 jaar lank in die top-kompetisie.” Die manne van Pacaltsdorp was pumped up vir die wedstryd teen Pirates. Hoewel dié wedstryd deur reën tot 45 boulbeurte verminder is, het hulle 205/6 behaal met stewige bydraes van Pieter Stuurman (51*), Ethan Coeries (42), Roual de Reuck (39), Bradley Carolus (25) en Randy Wesso (22). Pirates is vir 95 lopies in 23.3 beurte uitgehaal danksy goeie boulwerk deur Li­yabona Malife (3/14), Bradley de Villiers (3/27) en Ricardo Majola (2/25).