TUSSEN die golwende groen heuwels van die kusdorp Groot-Brakrivier is ’n reus besig om van die ashoop op te staan en as ’n kampioen-rugbyspan van die Suid-Kaap sy stempel af te druk. Saterdag kom Marquin Smart (kaptein) en sy Groot-Brak-spanmaats teen Bridgton van Oudtshoorn in ’n belangrike Superliga-wedstryd van Suidwestelike Distrikte-klubrugby te staan. Hier in die historiese dorp word egter nie ’n bohaai gemaak oor die feit dat Groot-Brak die pas in die kompetisie aangee nie. Hy spog reeds met drie agtereenvolgende oorwinnings. Groot-Brak is tans in die derde plek met 14 punte, met Evengreens bo met 15 punte. “Ons vat dit maar een wedstryd op ’n tyd,” vertel Smart. “Dit is nou so dat ons drie wedstryde gewen het, maar ons het nog niks vermag nie. “Ons is inderdaad verheug oor die feit dat ons die wedstryde kon wen. “Dit is ’n kombinasie van harde werk en trots. Ons is ’n span van trotse spelers van dié dorp. Ek is hier gebore en dit is altyd met trots dat ek die Brak kan verteenwoordig,” het hy gesê. Smart, ’n onderwyser in die buurdorp Pacaltsdorp sê hy het onlangs die kans om vanjaar vir die SWD-Arende te speel, laat vaar. Sy loopbaan as onderwyser geniet egter voorkeur, en dan ook “om Brak die 2022 champion te maak”, sê hy met ’n breë smile. Hy het wel in 2019 en 2021 vir die Arende uitgedraf. Oor sy span se kanse teen Bridgton sê hy nie veel nie, want hy glo dit gaan ’n titaniese stryd wees, veral onder die voorspelers. Intussen sal Barbarians ná drie nederlae hulle eerste sege wil behaal wanneer hulle die Eagle Stars in die D’Almeida-sportstadion in Mosselbaai verwelkom. Stars sukkel self om aan die gang te kom en is saam met Baabaas onderaan die punteleer. Dit kan dus ’n taai stryd oplewer. Die bepalings is GROOT-BRAKRIVIER-SPORTTERREIN: Groot-Brakrivier t Bridgton. GEORGE: George t Evergreens. PARKDENE-SPORTTERREIN: Crusaders t Blanco. CRAGGS-SPORTTERREIN: Jacquars t Heidelberg. ROSEMOOR-STADION: Progress t Maori’s. D’ALMEIDA-STADION: Barbarians t Eagle Stars.