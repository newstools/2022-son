SON het Vrydag berig oor die sluiting van Huis Immanuel wat talle bejaardes van Moorreesburg diep ontwrig het. Son het ook onderneem om die ACVV se kant te stel sodra dit ontvang word. “Verskeie pogings is gemaak om koste te verminder, maar steeds was dit nie genoeg om volhoubaarheid te verseker nie.” Só verduidelik Lucia Smuts, nasionale bestuurder van ACVV vir ouer persone, oor die sluiting van Huis Immanuel. Huis Immanuel het op 31 Maart amptelik sy deure gesluit en 18 bejaardes moes ander heenkome vind. Volgens Smuts is die besluit reeds in Augustus 2021 geneem. “Fondsinsameling was gehou en donasies was ingesamel, maar steeds was dit nie genoeg om Huis Immanuel oop te hou nie. “Die Beheerraad het die besluit in Oktober 2021 bevestig en op 27 November 2021 by die ACVV Moorreesburg se lede vergadering aan inwoners en personeel oorgedra. ACVV Hoofkantoor is ook in 2021 in kennis gestel van die besluit om Huis Immanuel te sluit. “ ’n Vergadering is met die belanghebbendes vroeg in 2022 belê, waar hulle ingelig is en voorstelle gevra is vir hulp om permanente oplossings te kry om die deure oop te hou. “Die bedryfsuitgawes was te hoog om langtermyn oop te bly. “Die families het die situasie begryp en vertroue uitgespreek in die hantering van die proses tot en met 31 Maart 2022,” sê Smuts. Behalwe Huis Immanuel is daar ook Huis Moorrees en albei hierdie fasiliteite word deur ACVV bestuur. Huis Moorrees wat ’n residensiële fasiliteit is, het tot stand gekom in 1960 en Huis Immanuel het later gevolg in 1995 en kon 40 inwoners akkommodeer. Beide fasiliteite is gestig om voorsiening te maak vir die versorging van alle ouer persone vanaf die ouderdom van 60 jaar. Volgens Smuts kon nuwe inwoners met opname nog altyd ’n keuse maak in watter fasiliteit hulle wil woon. “Huis Immanuel, soos Huis Moorrees, ontvang subsidie van die Departement Maatskaplike Ontwikkeling en was oor die laaste jare van hierdie fondse afhanklik, asook donasies en fondsinsamelingsprojekte uit die gemeenskap. “Subsidies is sedert 2018 nie verhoog nie en die behoeftes om die inwoners te versorg het meer geword. “Albei fasiliteite is bedryf volgens die Norme en Standaarde soos in die Wet op Ouer persone aangedui.” Vanaf die einde Januarie het die inwoners begin skuif na ander fasiliteite, insluitende Huis Goue Aar in Malmesbury, asook na die Laingsburg en Annekse tehuise. Van die inwoners is terug geplaas in hul families se sorg. Smuts vertel groot sorg is geneem om in die ouer persone se belang op te tree en dat al die nodige reëlings getref is dat die inwoners wat verplaas is, hul SASSA-kaartjies en enige ander dokumentasie ontvang. Oor die oplossings wat gebied was deur die Moorreesburg Voorsitters Forum sê Smuts dat hulle eers ACVV genader het toe dinge in ’n gevorderde stadium is en dat hul oplossings nie juis die volhoubaarheid van die tehuis kon verseker nie.