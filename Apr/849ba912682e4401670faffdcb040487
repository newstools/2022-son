ANTON Moolman (breier) het talle veranderinge aan sy SWD-span aangebring vir die Eerste Liga-wedstryd vandag teen die Boland-Kavaliers op Outeniquapark in George. Die afskop is om 19:00. Moolman het eers ná gisteraand se captains run die opdrafspan aangekondig omdat hy 100% seker wou maak al sy spelers is fiks vir die stryd teen die Kavaliers. Daar wag ’n interessante, maar fisiese stryd tussen die oud-spanmaats Freginald Afrika van die Arende en die Kavaliers se Wayne Wilschut. Albei spelers het as losvoorspelers vir die Arende gespeel. Wilschut was lid van die Arende toe hulle die Eerste Liga -titel in 2018 gewen het. Hy het in die final ’n driekuns aan drieë gedruk wat die Arende ’n sege van 36-27 oor die Valke besorg het. Afrika, wat op nr.6-flank opdraf, het verlede week teen die OP-Olifante van die bank af gespeel terwyl Wilschut, wat die nr.8-trui vir die Bolanders sal dra, nie in die groep teen die Valke verlede week in Piketberg was nie. Op heelagter vervang Darryn Fortuin vir Lungelo Goza terwyl die slot Ian Alexander ook sal begin. 