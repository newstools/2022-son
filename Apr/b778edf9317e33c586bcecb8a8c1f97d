DIS ’n geval van op die regte plek op die regte tyd wees. Dit is ook te danke aan ’n oorsese scout in Brandon Valent dat Chantay Norris se “lewenslange droom” nou ’n realiteit geword het. Dié 25-jarige inwoner van Eindhoven in Delft vertrek volgende maand na Europa om haar loopbaan met FK Saned in Litaue voort te sit. Dit is nou te sê indien sy haar geldjies vir haar vliegkaartjie kan bymekaarskraap. Sy het oor die naweek ’n 5-a-side-toernooi gehou as fondsinsameling, maar dit het nie volgens plan verloop nie. Die 25-jarige attacking midfielder van Vasco da Gama Ladies is ook die talk of the town nadat sy met Vasco se kampioenspan ’n super suksesvolle seisoen gehad het. Dit toe Martin Viljoen (coach) sy vroue na ’n geskiedkundige treble – die liga, Coke Cup en die nasionale play-offs in Durban – gelei het. Dit is juis hier waar Valent en Norris se paaie gekruis het. “Hy kon sekerlik sien daar is potensiaal in my,” vertel Norris met groot opgewondenheid. “Hy het voorgestel dat ek clips van my spel laat maak en die res is history.” Norris het as sesjarige haar wortels by Santos geanker. Sy verklap sy het al op ’n stadium gevoel haar loopbaan gaan “nêrens” nie. “Jy gaan aan met wat jy doen, want daar is geen beter gevoel vir my as om op die veld te wees nie. “Ek is nie ’n selfish mens of player nie. “My sukses is almal s’n, want elke persoon speel ’n rol in jou lewe.” Norris, die oudste van vier kinders, het gesê dit is nie net haar ouers, Robertha Norris en Francois Williams, wat in hul skik is nie, maar ook ouma Christene. “Mamma kan nie genoeg brêg oor my vooruitsigte nie. “Ek moet elke keer in haar oor fluister ek moet eers my ticket se geld na Europa bymekaar maak. Ja, sy is net baie trots – nes my ouers”.