BONNIEVALE. - ’n Jong outjie (25) het sy lewe tragies op sy mammie se verjaarsdag verloor. Die oorledene se naam is nie deur die polisie bekend gemaak nie. Maar Son verneem dat die oorledene oorspronklik van Bellville is, wie sy ma Woensdag op haar verjaarsdag wou kom gelukwens het. Volgens inligting, het die biker beheer oor sy bike verloor, toe hy die ongeluk gemaak het. Kort na die ongeluk het nuuskierige omstanders op die toneel saamgedrom. Die polisie het baie mooi gevra dat die mense nie naby die toneel of liggaam moet kom nie. Die vermoede is dat die biker nadat hy beheer verloor het teen ’n aankomende kar gebots het. Die familie is van die voorval in kennis gestel en het na die toneel gehaas. Kapt FC van Wyk, ’n polisiewoordvoerder, het die ongeluk bevestig. Van Wyk sê die polisie ondersoek ’n saak van strafbare manslag, ná n ongeluk op die R317-pad naby Bonnievale. Volgens Van Wyk, het die motorfiets in die pad gelê toe die polisie op die toneel kom. Hy sê verder ’n manspersoon is op die toneel deur paramedici dood verklaar. Volgens Van Wyk, is die 25-jarige oorledene later deur ’n familielid uitgeken en is oorspronklik van Bellville.