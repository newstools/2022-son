“ONS soek net geregtigheid.” Só voel die familie van Mogamat Sayed Johannes (17), wat verlede Woensdag helder oordag ten aanskoue van sy geskokte mammie vol gate geskiet is. Die tiener was ’n belowende sokkerspeler en is Donderdag volgens die Moslem-geloof vanuit sy ouers se huis by Steward Court in Ottery begrawe. Sy hartseer ma, Jasmine Johannes, sê: “Die jongens het in my gesig gekyk en my kind geskiet. Ek soek net geregtigheid vir my kind se dood. Ek haat hulle nie, want my geloof en geaardheid laat dit nie toe nie. “Ons was op pad huis toe nadat ons twee food parcels gaan haal het. Hy het langs sy fiets geloop, met die sakkies op die fiets se handvatsels. Ek het twee brode in my hande gedra. “Daar het ’n kar stadig agter ons gery. Ons het padgegee vir die kar om verby te kom. Die kar het gestop en een het voor uitgeklim en nog een wat agter gesit het. “Hulle het tot by my seun geloop en sonder om ’n woord te uiter op hom begin skiet. Ek het geskree hy is nie ’n gangster nie, maar hulle het net aanhou skiet. “Die een het in my gesig gekyk en nog die laaste skoot in my seun se kop geskiet. Hulle het nie eens die gun op my gerig nie. “Hulle het daarna doodluiters na die kar geloop en ingeklim. Die kar het daarna weggery. Ek het by my bebloede kind gesit en om hulp geskree. Ek kon niks vir hom doen nie. “Hy het nog 20 minute lank asemgehaal voordat hy afgesterf het. Hy het niks gepraat nie en net hulpeloos daar gelê.” Die ma beskryf haar seun as ’n baie nederige jong man wat nooit onbeskof was nie. Sy vertel dat hy lief was om sokker te speel, en het ook die jonger kinders in die buurt afgerig. Die gemeenskap het Woensdagaand ’n gedenkdiens met kerse buite by Mogamat se ouerhuis gehou. Volgens Mogamat se tante Sorya Davids is dit ’n tragedie vir die familie. Soos so baie het sy ook geglo sulke dinge gebeur mos net met ander families. Davids sê: “Dis baie hartseer, want hy was nie ’n stout kind nie. Die gemeenskap is geruk deur sy wrede dood. “Hy was ’n voorbeeld vir baie van sy vriende en hulle het opgekyk na hom. Ons soek geregtigheid vir sy dood en gaan nie toelaat dat geregtigheid ons ontwyk nie.” Nog niemand is vir die moord aangekeer nie.