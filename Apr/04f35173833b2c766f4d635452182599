HAAI, Sonlanders! ’n Jong meisie daag by ’n man se werk op en claim sy is sy lang verlore dogter — die een wie se bestaan hy nooit wou erken nie. Maar wie is hierdie mense? En hoekom het die man altyd gevrees dat sy geraamtes eendag uit die kas sal val? Geniet nou hoofstuk 2 van ELDRIDGE JASON se “Geraamtes”. SY BENE voel wankelrig toe hy hom uit sy stoel lig. En dit is beslis nie van die skietwonde waarvan hy herstel nie. Hy het geweet hierdie dag gaan kom. Jare lank rol hy al saans rond wanneer sy vrou salig aan-snork. Heel onbewus van die swaard wat oor sy kop hang. En hier is dit nou: geraamte nommer 1 wat uit sy kas hang. “So, gaan jy nou niks sê nie?” vra die meisie parmantig. “Oor die jare nie eens ’n birthday-kaartjie of ’n kiembie se geldjie nie. “Laas jaar was ek in matriek, maar daar is nie eens ’n sentjie vir my afskeid bygedra nie. “Vir die eerste keer in my byna twintigjarige lewe staan ek van aangesig tot aangesig met my pa, die sperm donor van die jaar.” Hy staan met ’n mond vol tande. Aan die een kant is hy vies vir hierdie meisie wat hom so skaamteloos in die gesig vat. Aan die ander kant kan hy nie anders as om ’n bietjie trots in hom te voel opvlam nie. Hierdie kind, so ’n vreemdeling soos wat sy vandag voor hom staan, herinner hom baie aan homself. “Ek sal dit waardeer as jy sagter praat.” Hy beur die woorde deur stippe lippe uit. Sy gee ’n vreugdelose laggie en snork dan heel onvroulik deur haar neus. “Jy sal jou wat verbeel, outoppie,” sê sy dan uitdagend en druk haar hande in haar sye. “Hierdie lekker ekke laat nie meer vir my stilmaak nie. “My ma het dalk al die jare jou geheim rondgedra, maar nie ek nie, hoor jy my? “Eers op haar sterfbed moes ek hoor dat jy —” “Wat?” val hy haar geskok in die rede. “Watse sterfbed? Miché … jou ma … was dan perdfris en gesond. Ek het dan net laas maand met haar gepraat. Sy het vir my ook ’n brief geskryf op daai ou tikmasjien van haar ...” “So, jy praat met haar, maar sy sê my niks nie?” vra die meisie astrant. “Sterfbed, ja. My ma het baie gely. Moes mos omdat jy niks papgeld betaal het nie, domestic werk doen en toe op pad huis toe, toe ry ’n kar haar om en het nie eens die ordentlikheid gehad om te stop nie.” Hy voel hoe sy kop draai en hy gaan sit dadelik weer. “Wanneer was dit?” prewel-vra hy. “Wat maak dit saak?” vra sy uitdagend. “En het ek myself al bekend gestel? Omdat jy nog nie eens gevra het wat my naam is nie? “Meneer Charl Willemse, meneer die burgemeester, ek stel aan u bekend ... wait for it ... your one and only daughter ... Micharl Willemse. “Charl en Micharl ... get it? Vir iemand wat niks met my te doen wil hê nie, kry ek toe nog boonop ’n stukkie van jou naam.” Charl Willemse sit met sy gesig verberg in sy hande. “Ek neem aan ek is nou seker ’n baie groot politieke skande vir jou, nè?” gaan Micharl voort. “Sit en dink nou seker aan maniere om van my ontslae te raak? Sit en wonder seker hoeveel geld ek gaan vat om uit jou lewe uit te verdwyn? “Ek kan jonk wees, maar ek wéét hoe vuil julle politicians kan wees en ek het nuus vir jou, meneer die burgemeester: Ek is nie te koop nie, hoor jy my? Daar is nie ’n “for sale”-bordjie op my voorkop geplak nie.” Charl Willemse lig sy kop stadig op. Hy lyk eensklaps jare ouer. “Kom sit, asseblief. Ek vra mooi. Ek dink ons het op die verkeerde voet afgeskop. “En jy ken my maar sleg as jy dink ek koop mense om. “Ek worry nie van ’n goeie of ’n slegte naam nie. Kom sit en vertel vir my presies hoe jou ma omgery is.” Micharl staar hom agterdogtig aan. “Hoekom?” Hy sug swaar. “Want ek dink nie daar was enigiets toevalligs omtrent daai tref-en-trap nie,” antwoord hy in ’n moeë stem. “Ek kry die idee jou ma, Miché, is omgery dieselfde tyd toe daar ’n aanslag op my lewe was. “Vyf, ses koeëls ... sjoe, toe die skote begin klap, kon ek nie eens verder tel nie. “Twee mans met balaclavas op het my in my drive-way ingewag. Hulle het presies geweet hoe laat my laataand-vergadering klaar sou wees en hoe laat ek tuis sou wees. Dit was nie ’n gewone rooftog of hijacking nie. Niks is gesteel nie. En nou jou ma ook?” Micharl kom traag aangestap en trek ’n stoel uit. Sy gaan doelbewus ver weg van die lessenaar sit. “Maar dit maak nie sin nie,” sê sy toe sy haar sit gekry het. “My was ’n nobody. Sy was ’n domestic wat maar fortnightly gepay het. Die duurste ding in ons huis was my matriekafskeidrok, waarvoor sy jare gespaar het. Ons het nie eens ’n flatscreen TV in die huis nie. So, hoekom sou iemand haar doelbewus wou omry? Ek dink jy wil my nes Eskom in die donker hou.” Hy kan nie anders as om te glimlag nie. “Glo my, Eskom het nie my hulp nodig om jou in die donker te hou nie. Hulle het niemand se hulp nodig om die experts van die donkerte te wees nie. “Daar is geen rede hoekom ek vir jou liegstories sal opdis nie. Maar dis vir my duidelik dat jou ma jou eintlik nooit gesê het wie sy rêrig was nie?” “Ek het jou gesê, het jy nie ore nie,” antwoord Micharl stug. “My ma was ’n armgat nobody. ’n Domestic wat ander mense se ou onderbroeke en bloomers moes uitwas vir ’n living. Dit is wie en wat sy was: iemand wat haar hande stomp gewerk het vir my, terwyl jy in luxury lewe.” Hy byt op sy onderlip. Dis moeilik om te sê wat seerder maak: sy dogter se openlike afkeer van hom, dalk selfs haat? Of die feit dat die vrou vir wie hy die liefste op aarde was, nie meer daar is nie? Miché, liewe Miché wat kleintyd op skool gesê het as sy eendag groot is, wil sy ’n butterfly wees. Miché met die mooi, sagte bokkie-oë. Die een wat saam hom die swaarste kruis moes dra ... Hy sit meteens penorent toe ’n gedagte hom tref. “Wie almal weet jy is hier?” Micharl frons. “Ek was reg,” antwoord sy. “Hier begin die attempts om van my ontslae te raak.” “Meisiekind ...” Hy wil hom vervies, maar haal dan diep asem. “Jy’s reg as jy sê daar gaan gepoog word om ontslae te raak van jou, maar nie van my kant af nie. Wel van dieselfde mense wat jou ma vermoor het ...”