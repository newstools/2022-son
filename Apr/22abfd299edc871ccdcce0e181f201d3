DIE lewens van drie onwettige delwers is Saterdagaand deur nog ‘n mynramp geëis, by die Nuttaboy-myn in die Noord-Kaap. Die Nuttaboy-myn is ’n ou, uitgewerkte myn tussen Kleinzee en Komaggas. Son verneem die oorledenes was Zimbabwiërs, wat op die toneel uitgeken is. Die tonnel het vermoedelik omstreeks 20:00 Saterdag ingeval. Ander delwers kon daarin slaag om die delwers los te grawe en te bevry. Die drie is later deur die plaaslike forensiese span dood verklaar. Nog twee vasgekeerde delwers is net beseer en het die dood vrygespring. Intussen het kapt. Paulus Swartbooi van die Namas vertel dat armoede en grootskaalse werkloosheid sulke tragedies veroorsaak. “Die gemeenskappe soebat al lank vir mynpermitte.” Dr. Izak Fritz, voorsitter van die DA in die Noord-Kaap, sê sy party het al verskeie skrywers aan die provinsiale en nasionale regering gestuur om wettige permitte toe te staan. Hy voeg by dat die DA nie onwettige delwery goed praat nie, maar versoek dat daar daadwerklik aandag gegee word aan die versoek om permitte. Fritz glo onwettige delwery vind plaas weens swaarkry, werkloosheid en die baie leë beloftes.