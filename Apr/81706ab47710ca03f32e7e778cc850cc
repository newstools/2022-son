DIE Suid-Afrikaanse weltergewigbokser Chris van Heerden kry Saterdag 16 April ’n gulde kans om ’n wêreldnaam te klop wanneer hy Conor Benn van Brittanje in Manchester pak. Die WBA se kontinentale titel sal op die spel wees. Van Heerden, wat al jare lank vanuit Los Angeles boks, is bekend as ’n rateltaai vegter met ’n groot hart. Van Heerden, wat sy beroepsdebuut in 2006 gemaak het, het tot dusver 28 van sy 31 gevegte gewen. Hy het in ’n lang loopbaan nog net twee gevegte verloor. Dit was teen Nikola Stevanovic in Belgrado in 2010 en teen Errol Spence Jr. in Toronto in 2015. Een van sy gevegte het gelykop geëindig. Dit was in 2017 teen Page Tshesane by Nasrec in Johannesburg. Benn is ná 20 gevegte steeds onoorwonne. Hy het 13 teenstanders uitgeslaan. Van Heerden (34) het dus ervaring aan sy kant teen die 25-jarige Benn. Die Brit kan dus ’n klipharde geveg te wagte wees. Van Heerden het hande vol guts en is nie iemand wat sommer sal tou opgooi nie. Dit sal Benn dus noodsaak om die geveg nie ligtelik op te neem nie.