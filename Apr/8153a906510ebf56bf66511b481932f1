CONOR Benn is ’n verdomde goeie bokser en boonop elektries daarby. Só het Suid-Afrika se Chris van Heerden Saterdagaand in Manchester gesê nadat die Brit hom in die tweede ronde brutaal platgeslaan het om met ’n tegniese uitklophou te wen. Die normaalweg rateltaai Van Heerden was dié keer net nie opgewasse vir die taak nie. Benn het met dié sege sy onoorwonne rekord in die weltergewigafdeling behou om die WBA se Continental title te wen. Benn is in die oorsese media vooraf gewaarsku om nie Van Heerden te onderskat nie, maar die Suid-Afrikaner was op die aand nie in dieselfde liga nie. Benn het hom met ’n sarsie houe brutaal platgeslaan en dit was geen verrassing toe die skeidsregter die geveg gestop het nie. Benn is nou ná 21 gevegte onoorwonne. Dit sluit 14 uitklophoue in. Dit was net Van Heerden se derde nederlaag in 32 gevegte. Die boorling van Meyerton het dus alle rede om sy kop hoog te hou, want sy ander nederlae was ook teen van die wêreld se bestes — Errol Spence Jr. (2015) en Nikola Stevanovic (2010). Van Heerden, wat hard geoefen het vir die geveg, gaan waarskynlik nou ’n paar dae rus voordat hy weer op die wenpad gaan probeer kom.