'N BUITELANDER het na bewering sy eie funksionerende "departement van binnelandse sake" vanuit sy woonstel in Hillbrow bedryf. Die 47-jarige Zimbabwiër is die afgelope week gearresteer. Lt. genl. Elias Mawela, polisiekommissaris in Gauteng, sê die cops het die strate van Hillbrow gepatrolleer toe 'n lid van die gemeenskap hulle ingelig het oor 'n man wat vervalsde ID-boekies en paspoorte uitreik. Toe die cops die man se woonstel deursoek het, het hulle 95 Suid-Afrikaanse ID-boekies gevind asook geboortesertikate, paspoorte, bankstate, werkspermitte, Covid-19-sertifikate, Sassa- en bankkaarte en bevoegdheidsertifikate vir vuurwapenslisensies. "Die verdagte is onmiddellik gearresteer en van bedrog aangekla. Daar is 'n moontlikheid dat meer klagte hangende die ondersoek bygevoeg gaan word," sê Mawela. Die arrestasie in Hillbrow kom nadat die minister van binnelandse sake, Aaron Motsoaledi, vandeesweek bekendgemaak het dat 'n immigrasiebeampte by die OR Tambo Internasionale Lughawe gearresteer is omdat hy na bewering Bangladesji's gehelp het om onwettig die land in te kom. Mawela het die gemeenskap bedank dat hulle inligting verskaf het wat tot die arrestasie gelei het. - The Citizen 