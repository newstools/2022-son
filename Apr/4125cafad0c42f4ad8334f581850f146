ADMINISTRATIEWE uitdagings en tekortkominge is tans besig om Safa Wes-Kaap se Tweede Liga te versuur. Só kla FN Rangers se coach, Arreshaat Daniels, oor die tekort aan deursigtigheid en duidelike kommunikasie in vanjaar se veldtog. Rangers het drie weke gelede reeds stroom B gewen en wag nou op die wenner van stroom A, wat op ’n naaldpunt afstuur. Die voorloper, Zizwe United, is in ’n tweestryd gewikkel met die dark horse Grassy Park FC, wat die seisoen soos ’n house on fire afsluit. Intussen heers daar ook onsekerheid oor ’n hofsaak van Royal Blues wat oor die stroom se kop hang. Dit is nadat Blues nie sy wedstryd-verpligtinge in die seisoen se veldtog nagekom het nie. Gevolglik is hy uitgeskop, maar later deur die beheerliggaam teruggeroep. Daniels het aan Son gesê dat hulle in limbo is wat hulle beplanning en voorbereiding vir die play-offs betref. Weet Die play-offs, wat al die streekwenners insluit, word vanjaar in die Noordwes-provinsie aangebied. Daniels sê: “Al wat ons tot dusver weet, is dat ons twee wedstryde teen stroom A se wenner op 7 en 14 Mei plaasvind. “Otherwise weet ons niks nie. Wie is home, wie is away? “Jy moet ook onthou dat hulle hulle home games op ’n astro-veld speel, waar ons op’n grasveld speel. “So, ons moet accordingly beplan, weet jy.” Oor die kwessie van die streek se play-offs het Dan­iels bygevoeg: “Sonder om cocky te wees, moet ons nog ook beplan vir ons akkommodasie in die Noorde en in watter stadion ons speel. “Onthou, ons kry niks geld van die ower­hede nie en moet ons eie pot roer. “Hulle maak dit nie vir ons makliker nie.” Sy eweknie van Zizwe, Julius Dube, reken dat hulle fokus vir eers is om die stroom te wen. “Wie eerste home of away speel, maak nie vir my saak nie. “Ons is vol vertroue dat ons die job teen Cape Town Spurs sal doen en daarna fokus ons op Rangers,” het Dube laat blyk. Intussen het Gerald Don, voorsitter van Safa Wes-Kaap, in hierdie stadium geen “finaliteit” oor die genoemde kwessies nie. “Ek het nog geen antwoord vir jou nie, want niemand tel hulle fone op nie,” het Don op sy beurt gesê. “Ek het reeds ses keer vanoggend (gister) sonder sukses gebel, maar wees verseker, ek sal weer probeer om bevestiging te kry.” Son is ook ingelig dat dié kompetisie se komitee nog nie ’n datum of venue vir die streek se play-offs in Noordwes vasgestel het nie. “Daar is geskille oor waar dit gehou moet word — Rustenberg of Klerksdorp,” het Don bygevoeg.