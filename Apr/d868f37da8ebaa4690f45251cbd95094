DIE Wes-Kaapse premier, Alan Winde, het Langa Woensdag besoek om te gaan kyk hoe erg die gemeenskap deur die verwoestende brande geraak is. Hy is deur die provinsiale minister van behuising, Tertius Simmers, en amptenare vergesel. Winde sê hy is baie bekommerd oor die inwoners wat hulle huishoudings en besittings in die brande verloor het. Hy sê: “My hart gaan uit na die families wat deur die brande geraak is. Geen familie verdien om deur iets so traumaties te gaan nie.” Winde sê wat hom die meeste tydens sy besoek geraak het, is om te sien wat dit aan die gemeenskap as ’n geheel gedoen het. Ondersteuning Maar hy voeg by dit is ook goed om te sien daar het soveel ondersteuning na die gesinne gekom. Verblydend vir Winde en Simmers is daar is so gou werk gemaak. Die werk was om hulp en bystand te verleen aan die 767 mense wat deur die verwoestende brande geraak is. Daar is selfs punte georganiseer waarheen mense wat donasies aan die gesinne wil maak, dit kan neem. Dit is veral komberse, nie-bederfbare kos, babagoed soos nappies en babakos wat broodnodig is.