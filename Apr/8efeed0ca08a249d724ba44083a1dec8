VAN Barista tot Cape Epic fini­sh­er! Dit was een groot oomblik vir Quinton Abrahams (27) van Kylemore, buite Stellenbosch, wat twee dae voor een van die wêreld se grootste bergfietswedrenne nie geweet het hy sal die race voltooi nie. Abrahams was glad nie voorbereid vir die agt-dae-lange wedren nie, maar die gemeenskap bars van trots. Hy vertel hy is twee dae voor die wedren gevra om deel te neem. Abrahams werk as ’n barista en fietstoergids by die Amerikaanse maatskappy wat fietse, fietskomponente en verwante produkte ontwerp, vervaardig en bemark onder die handelsnaam Specialized, sowel as die premium en professioneel georiënteerde S-works. Hy vertel sy oorspronklike plan was om vir volgende jaar se Cape Epic-wedren voor te berei. Die partner saam met wie hy die wedren gedoen het, Maurice Picard van Switserland, is een van hul kliënte en was in die nood omdat sy oorspronklike partner, volgens hom, onfiks was. Onfiks “Ek het die Maandag voor die race met ’n kliënt gedeel dat my doelwit is om graag volgende jaar deel te neem. “Toe hoor ek die Vrydag Picard se partner is onfiks en hy vra of ek dit saam met hom wil doen.” Ondanks die feit dat die jong man nie voorbereid was om aan die ren deel te neem nie, het dit hom egter nie teruggehou nie. “Dit is enige bergfietsryer se droom om eendag aan die Cape Epic deel te neem. Ek het net ja gesê en nie teruggekyk op die besluit nie. “Ek was verskriklik op my senuwees, want ek het nog nooit so baie mense om my gesien nie.” Abrahams is trots op homself omdat hy een van die mense is wat die gewaagde wedren kon klaarmaak. Hy het onder meer as 500 deelnemers 87ste geëindig. ’n Emosionele Abrahams vertel: “Ek was 500m van die wenstreep af, toe kon ek nie meer my trane keer nie. Ek was emosioneel en my trane het net begin rol. Vandag kan ek terugsit en sê ek het dit gedoen.” Abrahams wil ander motiveer en noem dat niks in jou pad staan nie. “As jy ’n doelwit het, stel jou doelwit en jy kan dit bereik.” Hy vertel hy was so gelukkig want hy het op die dag wat die wedren klaargemaak het, ’n SMS ontvang van iemand wat hom volgende jaar wil borg. Sy doelwit is nou om 2023 onder die top20 te eindig.