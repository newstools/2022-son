DIE Stad Kaapstad, in vennootskap met die South African Maritime School and Transport College, het kragte saamgesnoer om Woodstock te help skoonmaak. Die Stad het ook dankie gesê aan die kol­lege wat help dat die stad beter lyk. Grant Twigg, mayco-lid vir die bestuur van stedelike afval, raadslid Matthew Kemp­thorne, voorsitter van sub-council 16, raadslid Ian McMahon van wyk 115, en sowat 30 studente het in die omgewing van Victoria­straat en Searlestraat en die park onder Nelson Mandela-boulevard begin skoonmaak. Die Stad het gehelp met beplanning en het handskoene en sakke gegee om die vuilgoed weg te vat. Die hele skoonmaakproses is ondersteun deur die Woodstock Improvement District (WID). Die skoonmaak van die area sal elke Woensdag in April voortduur. Twigg sê die Stad verskaf dienste oor die stad heen, maar morsery is ’n groot probleem in gemeenskappe. “Gemeenskappe wat só skoonmaak, stel ’n voorbeeld dat ons almal ’n deel moet hê om die omgewing skoon te maak. Dis mense in die gemeenskap wat negatief deur die morsery geraak word.” Ander gemeenskappe wat in vennootskap met die Stad Kaapstad wil gaan, kan ’n versoek insit by wastewise@ capetown.gov.za. Organisasies wat eerste aansoek doen, sal gehelp word.