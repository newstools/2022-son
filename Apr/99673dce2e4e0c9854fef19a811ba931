JUAN de Jongh gaan Woensdagaand sy terugkeer van ’n besering vir Westelike Provinsie in ’n Currie Cup-kragmeting met die Bulls op Loftus Versfeld maak. Die ervare Springbok-senter is in die beginspan ingesluit vir die Noord-Suid-derby wat Woensdag om 20:00 in Pretoria afskop. Buiten De Jongh se insluiting op buitesenter is daar net een ander verandering in die agterlyn, met Tim Swiel wat op losskakel begin. Daar is ook net een verandering aan die voorspelers, met Sazi Sandi wat op vaskopstut gaan sak. Jerome Paarwater, hoofafrigter van die WP, sê die kontinuïteit in sy spankeuse is ’n groot hupstoot vir die kragmeting in Pretoria. “Dit is baie nuttig om dieselfde kombinasies in plek te hê, veral met ’n speler van Juan se ervaring wat ook inkom. “Ons gaan alles op Loftus gee. Die spelers sien uiteraard baie uit na die uitdaging,” het hy gesê. 