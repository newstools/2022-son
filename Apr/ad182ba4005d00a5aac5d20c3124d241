SKOLE in KwaZulu-Natal sal nie sluit terwyl swaar reën in die provinsie voortduur nie, maar ouers en voogde het die groen lig gekry om kinders by die huis te hou. Die provinsie het sedert Vrydag aansienlike reënval gehad met ’n oranje vlak 8-waarskuwing wat Dinsdag vir dele van die provinsie uitgereik is. In ’n kennisgewing wat deur die KwaZulu-Natalse onderwysdepartement uitgereik is, is onderwysers, ouers en voogde versoek om “hul diskresie te gebruik” om kinders Dinsdag skool toe te stuur of nie weens gure weerstoestande. Volgens die Suid-Afrikaanse Weerdiens (SAWD) kan swaar reën Dinsdag lei tot oorstromings van paaie en nedersettings, skade aan paaie en brûe, skade aan eiendom en infrastruktuur, en verlies van vee. Sommige gemeenskappe kan tydelik ontoeganklik wees, en groot ontwrigting van verkeersvloei word verwag weens oorstroomde paaie. Weerstoestande sal na verwagting van Woensdag af oor die meeste dele van die provinsie begin opklaar. Die weerdiens het Maandag gesê dele van die provinsie het tussen 100 mm en 200 mm reënval in ’n 24-uur-tydperk gehad. Die swaar reënbuie het oorstromings tot gevolg gehad, wat die dood van twee mense veroorsaak het. Nog twee word steeds vermis. – News24