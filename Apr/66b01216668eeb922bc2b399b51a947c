GOD het die wonders kom doen vir die musikant Alvernon Goliath (23) van Somerset-Oos. Hy vertel hy wou regte gaan studeer het, maar die lewe het ’n ompad met hom geloop. Hy was by die Laerskool Willem Oats en later by Aeroville Sekondêr. Ná skool het hy gaan werk soek in Johannesburg om vir sy ouers ’n beter lewe te gee. “Dis toe dat Hulets my ’n geleentheid aangebied het, maar ek het nie ’n rybewys gehad nie. “Ek was so teleurgesteld en moes terug kom na my tuisdorp sodat ek my rybewys kon bekom.” Hy vertel dat die Here so goed was dat hy toe werk gekry het as ’n masjienoperateur by Wirquin Manufacturing in Somerset-Oos. Hoewel hy gewerk het, het hy nog altyd die begeerte gehad om die keyboard te speel, en ná kerk het ’n vriend vir hom kom lesse gee. Vandag speel Goliath in hulle kerk-orkes. Hulle reik gereeld uit in hul gemeenskap deur die organisasie Brotherly Love International. Hulle is broeders wat die jeug bemagtig deur die evangelie te verkondig en hoop te bring in gemeenskappe regoor die land. Dis so toevallig dat die aanbiddingslied “Alfa en Omega” al die note bevat wat jy nodig het om musiek te leer en dit ook die lied is wat Goliath genees het. Dié musikant glo daaraan om die geleenthede aan te gryp wat op ’n mens se pad kom, altyd jou beste te gee en goed voorbereid te wees. “Daar is geen verskonings nie, jy kan uitstyg ten spyte van jou omstandighede. Hou moed, druk deur, aanhouer wen,” sluit hy bemoedigend af.