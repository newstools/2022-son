STOP dit! Die WKOD het onlangs ’n nuwe veldtog teen afknouery in skole bekendgestel. In die lig van talle gevalle waar leerders lelik met mekaar is en dit selfs tot misdade kan lei, het die departement dié veldtog begin. Debbie Schäfer, minister van onderwys in die Wes-Kaap, sê een van die mees algemene vorme van afknouery is sosiale media-boeliery. Honderde of selfs duisende mense kan lees as daar skadelike boodskappe versprei word. Hierdie nuwe veldtog is daarop gemik om leerders te leer om die verantwoordelike ding te doen deur ’n stokkie voor sulke skadelike boodskappe te steek as hulle daarop afkom. “Leerders kan skadelike plasings stop deur dit nie te deel nie asook om die skadelike inhoud aan te meld. “Baie mense weet egter nie hoe om dit te doen nie. “As ’n opvoeding en bewusmakingsveldtog het die WKOD hulpbronne geskep wat die skade beklemtoon wat ons aanrig deur bloot ’n skadelike plasing te hou, te deel of kommentaar daarop te lewer. “Ons het ook ’n stel aanlyn video’s geskep om leerders en die publiek te wys presies hoe om #StopDieDeel vir hierdie tipe skadelike inhoud toe te pas,” verduidelik Schäfer. Hierdie anti-boelie-veldtog is in die lewe geroep ter nagedagtenis van ’n graad 10 Limpopo-leerder, Lufuno Mavhunga, wat deur ’n ander leerder aangeval is. Die voorval is op kamera vasgevang en daarna wyd in die sosiale media platforms gedeel. Sodoende het Mavhunga kort ná dié voorval haar eie lewe geneem. Schäfer noem daar is ongelukkig baie ander Mavhunga’s regoor die land, insluitend ons provinsie, wat slagoffers is van boelies by skole, in hul gemeenskappe en veral in die sosiale media. “Afknouery kan verbaal, fisiek en via ’n derde party wees. Dit maak nie saak watter vorm dit aanneem nie, ander mense behoort nie daartoe by te dra nie. “Enige leerder of ouer van ’n leerder wat deur sulke mishandeling gegaan het, weet watter pyn en trauma dit kan veroorsaak. “Dit kan tot depressie, angs, selfskade en in sommige gevalle selfmoord lei. “Die gebruik van sosiale media het hierdie risiko’s verhoog. Leerders gebruik verskeie platforms om ander leerders te terg, in die verleentheid te stel, te intimideer of pyn te veroorsaak. Onaanvaarbaar “Terwyl die optrede van die boelie onaanvaarbaar is, is die optrede van die honderde mense wat die inhoud deel of kommentaar daarop lewer, op dieselfde manier onaanvaarbaar,” verduidelik Schäfer. Schäfer meen alhoewel die veldtog deur die WKOD geloods word, is dit nie net op leerders gemik nie, maar enig­iemand wat hul sosiale media-status gebruik om afknouery te bevorder. Volgens Schäfer het die WKOD ook ’n aanlyn-welstandsprogram. Dit is daarop gemik om te verseker leerders is meer bewus van hul digitale voetspore en die oneindige potensiaal van die aanlynwêreld om beide ’n positiewe en negatiewe impak te hê. Sy noem daar is ook verskeie anti-boelie-veldtogte en positiewe gedragsprogramme in skole regoor die provinsie wat positiewe gedrag en lewenskeuses ondersteun. “In gevalle waar leerders simptome van depressie wys en selfs die risiko loop van ’n moontlike selfmoordpoging, moet skole die sielkundige of maatskaplike werker kontak wat deur die distrik se ondersteuningspan aan hul skool toegewys is,” sê Schäfer.