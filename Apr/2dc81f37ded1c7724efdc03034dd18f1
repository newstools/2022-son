PEP Guardiola weet die wedloop om die Engelse Premierliga-titel is beslis nog ver van verby. Dié manager van Manchester City was in die naweek gou om praatjies oor sy span wat ’n gunstige run-in tot die titel het, in die kiem te smoor. Verander City het Watford met 5-1 geklop om sy eerste plek te verstewig, terwyl Liverpool nog gister in aksie was teen Everton in die Merseyside-derby. Guardiola het ná Saterdag se wen teen Watford gesê: “Niks het nog verander nie. Ons moet al vyf ons wedstryde gaan wen om die kampioen te word.” Die Cityzens kom die naweek op Elland Road teen Leeds United te staan. Op 8 Mei speel hulle dan tuis (Etihad-stadion) teen Newcastle Unit­ed. ’n Besoek aan ’n taai West Ham Unit­ed wag dan op 15 Mei op Guardiola se troepe, voordat hulle op 22 Mei tuis teen Aston Villa speel. City se wedstryd teen Wolverhampton Wanderers (Wolves) het nog nie ’n vasgestelde datum nie. Dít sal ’n wegwedstryd vir City wees. Daar moet ook nie vergeet word dat City nog in die Uefa Champions League se halfeindronde betrokke is nie. City kom Dinsdag teen Real Madrid in die first leg op die Etihad te staan. Intussen was Guardiola vol lof vir Gabriel Jesus, wat vier doele teen Watford aangeteken het. Dit is die vierde keer in sy loopbaan by City dat Jesus drie doele of meer in ’n wedstryd aanteken.