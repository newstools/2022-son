DIE swaargewigbokser Tyson Fury het sy uittrede Saterdagaand voor 94 000 toeskouers in die Wembley Stadium aangekondig. Hy het sy onoorwonne rekord en die WBC-titel behou toe hy die uitdager, Dillian Whyte, in die sesde ronde met ’n dodelike uppercut platgeslaan het. Whyte het die telling oorleef, maar wankelrig opgestaan en teen die skeidsregter, Mark Lyson, gesteier. Stopgesit Met Whyte wat duidelik nie geweet het waar hy is nie, is die geveg summier stopgesit. Fury sê hy het sy vrou, Paris, altyd beloof dat hy ná die Whyte-geveg sy handskoene sal bêre. “Ek het egter dié aanbod gekry om in die Wembley te boks en was dit aan al my fans verskuldig. “Dis great om op só ’n hoogtepunt uit die sport te gaan. “Ek sal ook uittree as die enigste swaargewig in die geskiedenis, benewens Rocky Marciano, wat onoorwonne was,” sê hy. Marciano het 49 gevegte gehad teenoor Fury se 33. Fury se uppercut was die enigste groot hou in ’n andersins vaal geveg. Plant Fury het Whyte deurgaans met sy linker op ’n afstand gehou en die “Bone Crusher”, soos Whyte bekend staan, kon nooit sy groot houe plant nie.