DIE Cheetahs het hul onoorwonne vertoningslys versterk deur Vrydagaand die Westelike Provinsie met 28-21 in ’n Currie Cup-kragmeting in die Cape Town Stadium ore aan te sit. Die span van Bloemfontein het met ’n groot terugvegpoging vorendag gekom nadat hy met die rustyd met 7-16 agter was. Ruan Pienaar (kaptein) se span het vier drieë teenoor die twee van die tuisspan aangeteken. Dit was die Vrystaters se sewende agtereenvolgende oorwinning, terwyl die Streeptruie tot dusver net daarin kon slaag om een van hul agt wedstryde te wen. Die besoekers bly egter steeds tweede op die punteleer met 31 punte, met die Bulls wat steeds bo-aan die log is op 32 punte ná agt games. Pienaar het agterna oor sy span se vertoning gesê: “Ons het baie strafskoppe in die eerste helfte afgestaan. Die manne het weer ’n manier gevind om te wen. Dis veral great om ’n oorwinning in die Kaap te kan kry. Daar bly egter nog ’n lang pad om te stap (in die kompetisie). Benewens Pienaar, wat sy span weer deur voorbeeld agter die oond gelei het, het die veteraan Springbok-senter Frans Steyn met voortreflike spel in die middelveld vorendag gekom. Hy is agterna as die speler van die wedstryd aangewys. “Ja, ek voel so bietjie moeg en my bene voel lam, maar ek geniet steeds my rugby,” het die 34-jarige tweemalige World Cup-wenner gesê. “Ons het ’n bietjie gesukkel in die eerste helfte, maar het goeie karakter gewys om terug te veg,” het Steyn bygevoeg. Nama Xaba, kaptein van die WP, sê dis uiteraard baie teleurstellend om weereens aan die verloorkant te wees. “Ja, dit is nie ’n ideale seisoen vir ons nie. Daar is net te veel tye waar ons geestelik nie heeltemal reg ingestel is nie. Ons is dalk te desperaat om die oorwinning te kry. Ek glo egter ons moet nie moed opgee nie,” het hy bygevoeg. WP - drieë: Tristan Leyds, Angelo Davids; doelskoppe: Tim Swiel; strafdoele: Swiel (3) CHEETAHS: drieë: Alulutho Tsakweni, Louis van der Westhuizen (2), David Brits; doelskoppe: Ruan Pienaar (4) 