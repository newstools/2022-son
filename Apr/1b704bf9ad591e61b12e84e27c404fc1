DIE herverbeelding van die geliefde sitkom The Fresh Prince of Bel-Air, genaamd Bel-Air vat voor op Showmax. Bel-Air, wat nou beskikbaar is om op Showmax te binge, herverbeeld die Emmy-genomineerde sitkom The Fresh Prince of Bel-Air, en Will Smith se reis van die harde strate van Wes-Philadelphia na die omheinde herehuise van Bel-Air. Hierdie reeks speel in hedendaagse Amerika af. Terwyl die twee wêrelde bots, reken Smith met die krag van tweede kanse terwyl hy die konflikte, emosies en vooroordele navigeer van ’n wêreld wat baie verskil van die enigste een wat hy nog ooit geken het. Toe Smith vir Chris Rock by die Oscars geklap het, op die aand toe hy sy eerste Oscar-toekenning as beste akteur vir King Richard gewen het, het dit aanlyn gegons dat dit nie die eerste keer is dat Smith “in een klein geveg beland” nie en dat hy volgende by sy antie en oom in Bel-Air sou intrek. The Fresh Prince of Bel-Air wat losweg gebaseer is op Smith se eie lewe, is die program wat hom die eerste keer ’n mega-ster gemaak het. Rotten Tomatoes, ’n Amerikaanse resensieforum vir film en televisie, het Bel-Air onder hul mees verwagte vertonings van 2022 gelys. Terwyl Will die gefiksionaliseerde weergawe van homself in The Fresh Prince gespeel het, het die nuweling Jabari Banks die hoofrol op Bel-Air betree.