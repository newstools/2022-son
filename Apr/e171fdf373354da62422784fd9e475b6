DIE rapper Aka en sy meisie, die rapper Nadia Nakai, wil Daily Sun hof toe sleep oor die publikasie berig het dat hy haar aangerand het. Die twee lag glad nie, hulle dagvaar die publikasie vir byna ’n miljoen rand. Daar is geskinder dat die nuwe paartjie die afgelope naweek glo ’n onderonsie in Ghana gehad het. Hulle het gisteraand ’n amptelike verklaring uitgereik waarin hulle die bewerings ontken. ’n Bron het aan Daily Sun gesê AKA het haar na bewering voor mense aangerand.“Hy het haar glo ten aanskoue van mense by die lokaal aangerand. Toe hy by die hotel aankom, het hy by ’n kamer ingegaan waar sy saam met ander mense gekuier het, hy het glo ook die promotor aangeval en verskeie kere met die vuis geslaan en toe teruggegaan na Nadia. Hy moes in bedwang gehou word en toe hy kalm was, het hy begin huil,” het die bron geskinder. Die publikasie het ook onthul dat hulle Nadia gekontak het wat gesê het sy is nie aangerand nie. “Dit het nooit gebeur nie. Ek is op geen manier aangerand nie. Ons het gestry en dit is al,” het sy gesê. In ’n gesamentlike verklaring aan die koerant het die egpaar gesê daar is geen drama tussen hulle nie. “Wat ons as ligte interaksies met eweknieë in die bedryf beskou het, is deur buitestanders verdraai. Daar was geen fisieke of verbale woordewisseling nie. Dit gaan goed met ons en daar is geen drama tussen ons nie.” Hulle het ook bygevoeg dat hulle ’n siviele eis van R800?000 teen Daily Sun ingedien het. 