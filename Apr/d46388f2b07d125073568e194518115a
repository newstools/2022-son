MZANSI se goue meisie, Charlize Theron, het beloof om skenkings te maak aan diegene wat geraak word deur die voortdurende verwoesting weens erge vloede in KwaZulu-Natal. Die dodetal het tot 443 gestyg, met 63 mense wat steeds vermis word en meer as 13 000 huishoudings wat geraak is. Die Suid-Afrikaanse aktrise het Maandag met haar fans in die sosiale media gedeel dat haar tuisland deur ’n buitengewoon moei­like tyd gaan. Die Atomic Blonde-ster het gevra dat mense regoor die wêreld aan haar organisasie moet skenk. “Vir my organisasie CTAOP (Charlize Theron Africa Outreach Project) sien ons ons mees kritieke rol as om ons vennote te ondersteun in watter uitdagings hulle ook al in die gesig staar – en op die oomblik is die organisasies in KZN besig om hul gemeenskappe te ondersteun hoe ook al hulle kan. Gesinne het voedsel, water en skuiling broodnodig,” het Theron geskryf. Ingesamel Die aktrise het gevra die mense moet skenk wat hulle sak pas om onmiddellike ondersteuning en hulpbronne aan diegene in die streek te bring. Teen gister laatmiddag het Channel24 berig daar is al sowat R100 000 ingesamel.