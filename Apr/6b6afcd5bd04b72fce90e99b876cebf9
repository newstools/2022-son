ONS sal van Donderdagaand af ons weer kan verlustig in die pragtige wynlandskappe in Anzél in die Boland. Van die wynstreke wat Anzél en die span in die nuwe seisoen gaan besoek, sluit in Durbanville, Elgin, Hemel en Aarde en Constantia. “Ons is opgewonde om te wys dat die Boland se grense verder strek as wat mens dink,” sê sy. Van die gaste op die program is die skrywer Irma Joubert, die Springbokrugbyspeler Pieter-Steph du Toit en sy familie in die Swartland, die talentvolle sangeres Amy Jones en die bekroonde fotograaf Daniel Naudé. Hierdie nuwe reeks van 13 episodes sal, soos die eerste twee reekse, besoek aflê by hoogtepunte van die Kaapse wynlande wat die diversiteit en uniekheid van hierdie wêreldbekende streek, sy bekoorlike wyne en die innemende mense aan kykers bekendstel. Tradisionele Volgens Anzél toon die derde reeks van Anzél in die Boland ’n blik op die veelvoudige elemente van Suid-Afrika se wynwêreld. “In hierdie reeks betrek ons tradisionele Bolandse bestemmings soos Babylonstoren in Simondium, Kloovenburg in die Riebeekvallei en die Opstal-landgoed in Slanghoek,” sê sy. Sy voeg by: “In hierdie reeks, wat vanjaar tydens die wyn-parstyd verfilm is, was dit opmerklik hoe positief en optimisties die wynplase is oor die feit dat die meeste van die Covid-maatreëls opgehef is. “Nie net word wyn flink verkoop en die restaurante vol gesit nie, maar met die opskorting van reis-beperkings is dit duidelik dat die buitelandse en binnelandse toeriste weer volstoom op pad is om toe te sak op Suid-Afrika se wonderlike wynplase. Onderskrifte “Tydens die verfilming kon ons die bedryf se gees van opwinding en optimisme aanvoel, en dis hierdie gees wat beslis gehelp het om die derde aflewering van Anzél in die Boland die beste een te maak tot dusver.” Om die ontvangs van Anzél in die Boland verder uit te brei word die reeks vir die eerste keer met Engelse onderskrifte uitgesaai.