DANIIL Medvedev, mans-tennis se voorste speler in die wêreld, se deelname aan vanjaar se Wimbledon-toernooi is in die weegskaal. Dié Russiese speler moet nou wag om te hoor of die Britse regering toelating aan spelers van sy land en van Belarus gaan gee om op die All England Lawn Tennis Club (AELTC) se bane te mag speel. Medvedev word tans toegelaat om tennis te speel, maar op voorwaarde dat hy nie as ’n Russiese speler aan toernooie deelneem nie. Dit is die reëling wat die ATP (beheerliggaam vir mans) en WTA (beheerliggaam vir vroue) met spelers van dié lande getref het. Dit is omdat Rusland tans oorlog voer teen Oekraïne. Belarus steun die Russe se inval en die besetting in verskeie gebiede binne Oekraïne. Die AELTC het in ’n verklaring gesê: “Dit is ’n ingewikkelde saak en daar is baie uitdagende kwessies, maar ons gaan voort met ons gesprekke met die regering. “Die plan is om voor ons sperdatum vir inskrywings in Mei ’n aankondiging te doen.” Intussen het Nigel Huddleston, Britse minister van sport, reeds gesê hy sal baie ongemaklik voel as Russiese en Belarussiese spelers in Wimbledon in aksie gaan wees. Veral as ’n Russiese speler boonop moet uitsteek met ’n Russiese vlag. Huddleston het aangevoer Medvedev sal kan deelneem as hy die versekering gee dat hy nie die Russiese president, Vladimir Putin, se inval van Oekraïne, support nie.