DIE einde van die ramptoestand is wyd deur politieke partye verwelkom. Die Wes-Kaapse premier, Alan Winde, sê pres. Cyril Ramaphosa se kabinet moes dié besluit al verlede jaar geneem het. Hy erken egter die stap om die ramptoestand te eindig, gun die regering die kans om op die herstel van die ekonomie te fokus. “Dit sal beslis selfvertroue verbeter terwyl ons op die tweede pandemie van werkloosheid fokus,” voeg hy by. Winde sê egter hy sal die voorgestelde regulasies mooi bestudeer en sal “enige poging om maatreëls terug te smokkel, teenstaan.” Hy moedig verder inwoners aan om voort te gaan om hulself en veral die kwesbaarste mense van die virus te beskerm. Winde sê verder inwoners moet kies om ingeënt te word, want “dit is die keuse om lewens te red.” Die EFF meen Rama­phosa het nou “uiteindelik tot die besef gekom dat sy tydelike mag, wat deur die pandemie veroorsaak is, nie vir ewig volgehou kan word nie.” Dié party sê verder in ’n persverklaring Rama­phosa het tydens die pandemie nie eers een hospitaal gebou nie. Hulle bevraagteken ook waarom hy versuim het inwoners aan te moedig om ingeënt te word. Die statement lui: “Die PPE-korrupsie is oorsien. Die korrupsievlakke in sy eie kantoor het ten hemele geskiet.”