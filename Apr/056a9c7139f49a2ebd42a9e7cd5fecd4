DIE hotkloukolwer Leus du Plooy kan dalk volgende seisoen die langsteel vir die Bolandse krieketspan, The Rocks, kom swaai. Du Plooy, wat die afgelope seisoen vir die Suidwestelike Distrikte in Afdeling 2 provinsiale krieket gespeel het, speel tans vir die Engelse Graafskapspan Derby­shire. Son het James Fortuin, CEO van Boland Krieket, gepols oor nuwe aanwinste. Fortuin het egter gesê dat daar nog nie enige nuwe aanwinste gefinaliseer is nie. Kombinasies As daar in ag geneem word Du Plooy in drie meerdaagse wedstryde vir die SWD 449 lopies aangeteken het, en die Rocks se kaptein, Pieter Malan 601 in vyf wedstryde, kan die manne van die Paarl een van die gevaarlikste kolfkombinasies tot hul beskikking hê. Daar word egter bespiegel dat die 27-jarige Du Plooy ambisies koester om eendag vir Engeland te speel. Hy mag dus dalk nie ’n langtermyn-kontrak met die Rocks aangaan nie. Daar is ook vasgestel dat Kyle Abbott van sy kontrak vrygestel is. Nog ’n Rocks-speler wat ook sonder ’n kontrak sit, is die naatbouler Zakhele Qwabe. Die land se krieketunies word deur Krieket Suid-Afrika verplig om aan die einde van dié week hul kontraktering af te handel. Die Westelike Provinsie se Basheer Walters se kontrak is na wat verneem word, ook nie hernu nie.