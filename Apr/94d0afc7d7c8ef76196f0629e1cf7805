DIE onwettige verskaffing van vuurwapens na die strate kan gestop word. Sò sê die nuwe Wes-Kaapse minister van gemeenskapsveiligheid en polisie-oorsig, Reagen Allen. Die Wes-Kaapse premier, Alan Winde, het Vrydag aangekondig Allen vervang Albert Fritz. Fritz is laasmaand onder die wolk van 'n seksskandaal afgedank. Allen noem vuurwapens word twee keer ’n jaar na Pretoria vervoer waar dit vernietig word. Hy sê dit is moontlik dat vuurwapens, wat deur die SAPD gekonfiskeer word, beter opgepas kan word. “Ons weet dat die vervoer van gekonfiskeerde vuurwapens en waar die vuurwapens gestoor word, is ’n groot probleem. “Daar is 'n moontlikheid dat in die tyd wat dit vervoer word, dit weg raak en weer op die straat beland. “Ons kort dus die terrein in die Wes-Kaap om die wapens hier te vernietig.” Allen sê hy het 'n maand gelede met die provinsiale polisiekommissaris vergader, om te verseker die Wes-Kaap kry daardie perseel. Hy sê die polisie se intelligensiedienste moet meer op die grondvlak wees en misdade verhoed voordat dit plaasvind. “Die skuldigbevindingsyfers moet ook drasties toeneem. Almal wat op die strate met onwettige vuurwapens loop en mense skiet, moet weet hulle sal gevang en gestraf word." Winde het Vrydag ook aangekondig dat David Maynier sal vanaf die provinsiale ministerie van finansies en ekonomiese geleenthede skuif en die pos vul van Debbie Schafer, minister van onderwys, wat laas week bedank het. Die DA-hoofsweep in die Wes-Kaapse parlement, Mireille Wenger, sal Maynier se pos vul. Wenger sê sy sal werk om te verseker dat die Wes-Kaap raak die land se “jobs provinsie.” Intussen het Winde bevestig dat Wenger se plaasvervanger as hoofsweep nog nie benoem is nie. Maynier se skuif en Wenger se aanstelling neem op 15 Mei effek.