TWINTIG jaar van dien wil gedoen wees. Dominee Marius van Schalkwyk van die VGKSA Kraaifontein het onlangs 20 jaar in die bediening gevier. Van Schalkwyk, wat van Porterville afkomstig is, beskryf sy reis as ’n baie avontuurlike een met baie uitdagings wat daarmee gepaard gegaan het. Hy vertel dis wonderlik om te sien hoe ’n mens as persoon en leraar in 20 jaar gegroei het. Van Schalwyk sê wat hy deur die jare as dienaar geleer het, is dat ’n mens nie alles vir almal kan wees nie. Hy sê dit is iets wat almal een of ander tyd moet leer. “Tweedens is daar sekere goed in die lewe wat mense nie kan verander nie. Dis die dinge waaroor niemand beheer het nie.” Van Schalkwyk sê wat hom staande gehou het deur die jare is die blote feit dat God altyd getrou is en ook die roepingsbewustheid. “In my hart is ek oortuig dat die liewe Heer my afgesonder het vir die bediening. “Dit help my met wat ook al op my pad kom.” Iets wat vir hom die meeste uitstaan, is die manier hoe mense jou as dienaar op ’n persoonlike vlak vertrou. Van Schalkwyk sê: “Dis ongelooflik hoe mense jou met hulle intieme sake vertrou.” Hy beskryf homself as iemand wat van nature ’n brugbouer en vredemaker is, asook iemand wat van versoening hou. “Oor die jare was daar al baie konflik in my gemeente. Die Here gebruik my om versoening te bring.” Vir die jong dienaars daar buite sê Van Schalkwyk hulle moet absoluut roepingsbewus wees. “As die Here jou geroep het, moet jy oortuig daarvan wees. “Bly by dit wat jy geleer het en bly by jou roeping.” Hy voeg by dat mense ook nooit moet opgee op hulself nie. “Almal het potensiaal en dis ’n groter sonde om nie jou potensiaal te verwesenlik nie.” Van Schalkwyk sluit af met wat belangrik vir hom is: “Ek dink ons as leiers moet die kerk help om meer doelgerig te wees. Dis belangrik dat die kerk ’n visie het.”