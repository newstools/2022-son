YOUNG Peoples is Saterdag as die eerste wenner van die Paarl-streek se Sewestoernooi in die Dal Josaphat-stadion in die Paarl gekroon. Dié span het Simondium in die Cup-eindstryd met 24-7 geklop. Volgens Ivor van Schoor, die hooforganiseerder van die dag, was die toernooi ’n reuse-sukses — nie net vir die spanne nie, maar ook vir die toeskouers, wat die eerste keer in ’n lang ruk weer eerstehands rugby kon geniet. Altesame 12 spanne het deelgeneem. Hulle is in twee groepe van ses ingedeel. Elke span het dus vyf groepwedstryde gespeel. Van Schoor noem dat dit groot druk op spanne geplaas het in die uitspeelstryde. Sommige van hulle het net 20 minute ruskans tussen wedstryde gekry, terwyl ander tot 40 minute tussen wedstryde gehad het. Weens die formaat van die kompetisie het nie al die spanne dus genoeg ruskans gekry nie. Slegs twee ernstige beserings is opgedoen en dit was nie nodig om die skare te beheer nie, want almal het by die reëls gehou. Baie komplimente is ontvang oor hoe goed die toernooi georganiseer was. Geen spanne was ongelukkig oor skeidsregter-beslissings of die outcome van games nie. Op grond hiervan sê Eugene Andries, een van die twee toernooi-direkteure, dat rugby op die dag geseëvier het. Kotie Adonis was die ander toernooi-direkteur. Vir party skeidsregters was dit ook ’n nuwe ervaring en geen spanne het complain of gemoan oor hulle beslissings nie en dit aanvaar. Van Schoor noem ook dat die organiseerders volgende jaar die toernooi wil aanbied vir die Groter Drakenstein, waarheen spanne van Gouda ook genooi sal word. Hulle sal egter nie vir Van der Stel-Evergreens van Stellenbosch, die enigste span buite die Paarl-streek, vergeet nie. Dié span was deel van die eerste toernooi. Van der Stel Evergreens het in die plaat-eindstryd teen Paarl Rangers gespeel en die onderspit met 0-31 gedelf. In die bowl-eindstryd het Young Standards Vineyards met 12-10 geklop en Paarl het die bronsmedalje ver­ower nadat hy Laer-Paarl met 26-0 verniel het. Die wenners het elkeen ’n beker en medaljes ontvang uit die prysgeld van R10 000. Young Peoples het R5 000 prysgeld en goue medaljes verower. Simondium het R2 500 prysgeld en osilwermedaljes ontvang. As bronswenners het Paarl R1 200 en medaljes ontvang. Paarl Rangers het R800 en die plaatbeker ontvang, terwyl Young Standards R500 en die bowl-beker gekry het. Donovan Daniels van Young Peoples is as die speler van die toernooi aangewys. Hy het R750 en ’n beker ontvang. Al die bekers is floating trophies. Die organiseerders het die wenners verseker dat wanneer die klubs einde vanjaar hulle bekeruitdelings hou, hulle die bekers wat hulle gewen het, mag leen om daar uit te stal.