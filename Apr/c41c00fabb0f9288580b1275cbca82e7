SHOWMAX het die lokprent vir reeks 2 van Troukoors bekend gestel en aangekondig die volgende 14 episodes van die Showmax-trefferreeks sal op Donderdag 5 Mei beskikbaar wees. Troukoors het die Afrikaanse fiksiereeks geword wat die meeste gekyk is toe dit in Desember bekend gestel is. Troukoors volg drie beste vriendinne: die bruilofbeplanner Jessica (Ilse-Lee van Niekerk); haar suster Luca (Blyde Smit), ’n sagteware-ontwikkelaar; en haar beste vriendin, Abi (Bianca Flanders), ’n professionele bakker. Reeks 2 begin waar Jessica steeds saam met die chef Liam (Christiaan Schoombie) is. Luca probeer ’n lang­afstandverhouding handhaaf met haar kroegman-kêrel, Stefan (Evan Hengst), wat ’n fantasieskrywer geword het. Abi is op ’n seks-staking, wat ons almal weet nie lank gaan hou nie ... Die lokprent gee ons ’n kykie na van die versoekinge wat na hulle kant toe gaan kom. Ons sien ook David Viviers (Tali’s Baby Diary) as ’n videospeletjie-ontwerper wat saam met Luca werk om Stefan se boek tot ’n speletjie te verwerk. Ons sien ook vir Marlo Minnaar (Die Bolandmoorde, Aan/Af, Die Halwe Huis) as ’n wiskunde-tutor wat Abi se oog vang.