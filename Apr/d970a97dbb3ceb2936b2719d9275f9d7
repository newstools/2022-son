OP PAPIER en huidige peil behoort Liverpool vanaand die vloer met Manchester United te vee wanneer die spanne in ’n Premierliga-sokkerwedstryd op Anfield kragte meet. Daar is baie vir albei spanne op die spel en net ’n dwaas sal Ralf Rangnick se Red Devils voor die tyd afskryf. Dít is een van die grootste klubwedstryde in wêreldsokker en die bestuurders sal nie veel hoef te doen om die spelers aan te vuur nie. Jürgen Klopp se Reds sal met ’n oorwinning groot druk op Manchester City plaas, want drie punte sal Liverpool die top-posisie op die punteleer laat inneem. Die Cityzens sal eers môre in aksie wees wanneer hulle Brighton aandurf. Liverpool is tans skitterend op dreef, met Sadio Mané, Diogo Jota en Mo Salah wat almal op volle silinders loop. United se defence is nie op standaard nie en die verwagting is dat daar weer groot druk op die kaptein, Harry Maguire, in die hart van die verdedigingslinie gaan wees. Cristiano Ronaldo, wat in United se vorige game ’n driekuns aangeteken het, bly maar die groot gevaarman vir die besoekers. Rangnick se span maak egter té veel staat op sterre soos Ronaldo om met individuele vertonings die span op die wenpad te kry. Dit is nou tyd vir Paul Pogba, Bruno Fernandes en ander om hand op te steek in United se poging om sy kanse te versterk op ’n plek in volgende seisoen se Champions League. Liverpool gaan nie maklik op Anfield geklop word nie en Rangnick en sy spelers sal maar net moet hoop die Reds het vandag ’n afdag.