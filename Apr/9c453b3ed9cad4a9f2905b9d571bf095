TALLE skole wat deelneem aan die Boland se Mini-Krieketprogramme het ’n reuse-hupstoot gekry. Nadat meer as 900 leerders onlangs aan Krieket Boland se eerste Mini-Krieketfees, ná twee jaar op Coetzenburg in Stellenbosch deelgeneem het, gaan talle skole in die streek groot baat by ’n skenking van die Paarl Mall se KFC vind. Die program, wat al vir meer as 12 jaar die sportsoort by jong leerders aanwakker, is een van die land se mees suksesvolste sportontwikkelingsprogramme. Volgens Aventhea Kearns, provinsiale koördineerder vir Krieket Boland se Mini-krieketprogram, was vanjaar se fees onder die omstandighede heel suksesvol. “Daar moet onthou word dat vanjaar se fees steeds onder lockdown-reëls moes plaasvind. Verblydend “Dit was ’n reuse-logistieke uitdaging, maar aan die einde van die dag was dit ’n groot sukses,” het sy gesê. Sy voeg by die toerusting wat deur Paarl Mall se KFC-tak geskenk is, sal aan behoeftige skole geskenk word sodat hulle met die programme kan voortgaan. “Dit is altyd verblydend om sulke hulp te kry. Jy kan net jou indink die opgewondenheid op die Mini-krieketspelers se gesigte wanneer hulle die toerusting ontvang, want hulle wil onmiddellik speel. “ ’n Spesiale dankie aan die KFC Paarl Mall-span vir hul bydrae en ondersteuning om skole met die toerusting by te staan. “Nou kan afrigters en koördineerders meer leerders betrek,” het Kearns gesê. Talentvolle spelers word geïdentifiseer en word na die Boland se Development Hubs en Regional Performance Centres, verwys. Andra Nel, die borg se CSI-bestuurder, sê: “KFC is besonder trots om in die sportsoort op dié vlak ’n betekenisvolle bydrae vir ons jeug te kan maak. “Ons is betrokke in gemeenskappe dwarsdeur die land. Ons het gedurende die 12 jaar wat ons by die program betrokke is, talle geleenthede aan jong kinders gegee om by sport betrokke te raak. “Ons wil nog lank betrokke wees en ’n wesenlike impak op die lewens van die kinders maak.”