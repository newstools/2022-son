MOORREESBURG. – Senior burgers wat deur die jare ’n eie, hegte familie geraak het by Huis Immanuel, is in ’n oogwink uit hul tehuis ontwortel. Seniors en hulle families is na bewering eers in Januarie ingelig oor die proses, wat hulle as ’n eensydige besluit beskryf het. Lede van die Moorreesburg-voorsittersforum sê ten spyte van hulle pleidooi om in samewerking op te tree met die ACVV, die organisasie sonder winsbejag wat dié tehuis en Huis Moorrees bestuur, is hulle voorstelle van die hand gewys. Huis Moorrees is ’n tehuis vir seniors wie se families ’n finansiële bydrae kan maak en Huis Immanuel steun op bydraes uit die meeste inwoners se Sassa-toelae. Patrick van der Vent, ’n lid van die forum, sê die besluit om Huis Immanuel te sluit, raak hom diep. Hy glo vas hulle kon met volhoubare oplossings na vore gekom het om nie die seniors so te ontstel en ontwortel nie. “Volgens die ACVV is die besluit geneem omdat Huis Immanuel nie finansieel volhoubaar was nie. Tydens die apartheidsjare was Immanuel vir die bruines en Moorrees vir die wittes. Huurgeld “Dit is basies nog die situasie, tensy jy ’n arm witte is. Dan word jy ook by Immanuel gehuisves. “Na ons mening is daar nie genoeg pogings aangewend om Huis Immanuel te red nie. Deel van ons oplossings was om die huurgeld van winkels, wat ’n gedeelte van die gebou huur, te gebruik om die tehuis finansieel volhoubaar te maak. “Van die kamers wat nie gebruik word nie, kon ook in woonstelle omskep word om volhoubare inkomste te skep. Huis Immanuel kan 42 seniors huisves, maar daar was net 18 inwoners en ’n lang waglys van bejaardes wat huisvesting soek. “Daar is hand en tand belowe dat daar geveg sal word vir ons oumense, maar nou moet hulle ver van hulle families gestuur word,” vertel Van der Vent. Hy voeg by die gebou waarin Huis Immanuel was, het geen skuld nie en die proses is nie reg gehanteer nie. “Dit is een organisasie, Hoekom moet dit twee wees? Of so nie, hoekom kan hulle nie die befondsing deel tussen die twee huise nie? “Die inwoners se kinders is selfs op die laaste oomblik ingelig en is ongelukkig oor hoe dinge gehanteer word.” Christopher Maans, voorsitter van die forum, sê daar is min gedoen om Huis Immanuel te red. “As die ACVV net saam met die gemeenskap wil werk om Huis Immanuel se deure oop te hou, kan dit werk. “In die maand van menseregte word die oumense se regte geskend. Albei ouetehuise in Moorreesburg word deur die ACVV bestuur. So, wat is die verskil? “In Januarie is daar nog mense aangestel by Huis Moorrees en hulle meen daar is nie geld nie. “Dis bloot ’n situasie van klassisme en hier word onderskeid gemaak tussen die twee tehuise,” sê Maans en voeg by sommige seniors is so ver as Lambertsbaai verplaas. Ingenooi Maans bevestig ook dat hulle in gesprek is met die SA Menseregtekommissie en ’n regspan, en het reeds konsultasie gehad. Daarop is druktyd aan Le Roux benadruk. Teen druktyd en ’n oproep verder was die vrae onbeantwoord. Son sal ’n opvolgberig doen sodra Le Roux reageer.