DIS die stryd tussen die huidige Superliga A- en Superliga B-klubrugbykampioenspanne in die Westelike Provinsie. Daar is Saterdag baie op die spel wanneer Durb-Bell gasheer speel vir Kuilsrivier in ’n Superliga A-wedstryd. Kuilsrivier het in 2019 promosie tot die WP se topliga gekry, terwyl Durb-Bell as die beste span in WP-klubrugby gekroon is. Laas week het Durb-Bell sy staal gewys deur Hamiltons, die oudste klub in Suid-Afrika, met ’n allemintige 43-0 af te slag. Daarteenoor is dit Kuils­rivier se eerste seisoen in Superliga A. Kuila het verlede week sy buiging in Superliga A gevier met ’n oortuigende sege van 48-13 oor NTK. Nóú wil die nuweling hierop voortbou. Wessel Kriel, afrigter van Kuilsrivier, sê dit gaan uiteraard ’n groot uitdaging wees om met die huidige Superliga A-kampioen kragte te meet. Kriel het Donderdag aan Son oor dié kragmeting gesê: “Daar is van ons spelers wat ’n paar niggles het en ons het ook die toernooi in Saldanha wat volgende week in die Paas­naweek gaan plaasvind. “Ek gaan vier van my sleutelspelers laat rus, maar ons gaan beslis soontoe om te kompeteer en sal aan hulle die nodige respek toon. “Ons het miskien nie die nodige skietgoed om hulle te kniehalter nie, maar ons gaan definitief soontoe om ’n statement te maak. “Ons het ’n baie gevaarlike agterste driehoek. So, ons wil hulle exploit deur hulle na die punte toe te stuur. “Durb-Bell het ’n baie gesonde set-up. Hulle het ervare agterlynspelers en ’n paar young­sters wat fenomenale ballers is. “Ek dink laas week toe hulle teen Hamiltons gespeel het, het hulle ses debutante gehad. “Hulle spelers word baie goed afgerig en hulle laities het na die paartie toe gekom.” Volgens Kriel behoort sy span vol selfvertroue te wees ná laas week se puik oorwinning oor NTK. “Ja, ons het NTK getarget en het goed in ons doel geslaag. “Die manne is baie positief dat hulle hulle baie goed van hul taak gaan kwyt teen Durb-Bell,” het Kriel gesê. SUPER A — Hamlets t Brackenfell; 
Tygerberg t Hamiltons; Valsbaai t Villager; Uni-Mil t NTK; Stellenbosch t
 Paarl; Durb-Bell t Kuilsrivier. SUPER B — Goodwood t All Saints; St. George’s t Hands & Heart; Young Peoples t Scotssdene; Langa t Busy Bees. SUPER C —
 Raithby Universals t Albions; Blue Stars t Pniel Villagers; Macassar t 
Elsies Rivier; Morning Star t Strand; Eersterivier t Blue Jets; 
Kraaifontein t Kylemore. CITY-LIGA — Polisie t Zebras; Masiphumelele t Young Ideas. NOORDELIKE LIGA
 — Delft t Blakes; Van der Stel/Evergreens t Sir Lowrians; Young Wesleys
 t Stellenbosh Coronations; Windmeul t Whistling Wheels. SUIDELIKE LIGA — Lagunya t Noordelikes; Rocklands t Retreat.