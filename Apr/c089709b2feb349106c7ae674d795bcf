UNIX se Premier-dart-span het die Memorial-span-titel by Portlands Indoor Centre in Mitchells Plain gewen ná ’n aand van groot drama. Unix is met 11-5 deur ’n hoogs gemotiveerde Saints geklop, maar het die trofee met ’n gemiddelde van een punt gewen. Dis danksy een punt verskil op die log vir punte vir en punte teen. Nadat Saints verspot maklik met 9-1 voorgeloop het, kon hulle nie die wedstryd afsluit met die drie punte wat hulle oor die laaste ses bene benodig het nie. Saints se momentum het skielik gevries. Carl Swanepoel en Cameron Carolissen was weer goed op dreef. Lerenco Adams en sy span was enduit kompeterend ondanks hulle eerste nederlaag van die seisoen. David Jantjies se Sable A-span se senuwees het gehou om afdeling A met 11-5 teen Unix A te wen. Dít nadat Unix al vier wedstryde teen Sable gewen het. Strugglers B het ook hul afdeling gewen nadat hulle Unity maklik met 14-2 onder stof geloop het in hulle laaste wedstryd. Strugglers was die enigste onoorwonne span van die vier wat met ’n titel huis toe is. Strugglers C het ook hulle afdeling gewen met ’n oorwinning van 13-3 oor Belair in die beslissende wedstryd.