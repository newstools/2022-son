ROBERTSON. — ’n Bekende voormalige traffic cop het gesterf nadat hy vroeër deur ’n taxi omgery is. Claude van Staden (62) het nog geleef, maar het ure daarna in die hospitaal aan ernstige kopwonde beswyk. Kort nadat die ongeluk gebeur het, het omstanders die taxi driver gestop nog voordat hy kon wegkom. Die ongeluk het Woensdag 10:00 in die middedorp gebeur. ’n Ooggetuie sê sy het net gesien hoe ’n wit voertuig met ’n spoed oor ’n vierrigting-stop jaag terwyl Van Staden besig was om die pad oor te steek. Volgens die getuie het sy ook gesien hoe die taxi Van Staden tref dat hy deur lug getrek en met sy kop op die teerpad te lande gekom het. “Alles het so vinnig gebeur en ek het baie groot geskrik,” het die vrou gesê. AO Joseph Swartbooi, ’n polisiewoordvoerder, het die voorval bevestig. Swartbooi sê met die polisie se aankoms op die toneel in Paul Kruger-straat het hulle gevind dat Van Staden beserings opgedoen het. Volgens Swartbooi is Van Staden na die hospitaal vervoer. Hy het ook bevestig dat Van Staden later die dag aan sy beserings beswyk het. Swartbooi sê niemand is nog in verband met voorval in hegtenis geneem nie. Mense op die toneel het vertel dat Van Staden ’n eks-traffic cop was. Van Staden se familie is verpletter oor sy skielike dood. Op social media het medelyde ingestroom. Talle mense wat Van Staden geken het, het hom beskryf as ’n lieflike en vriendelike man wat altyd ’n smile op sy gesig gehad het.