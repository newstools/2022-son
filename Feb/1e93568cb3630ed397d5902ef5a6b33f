VROUE kan enige iets doen en hulle hande staan mos vir niks verkeerd nie. En hier gaan ’n spesiale shout-out aan ’n boorling van Bonteheuwel wat die lewende bewys daarvan is. Kayla du Toit is ’n 28-jarige ma van Bonteheuwel en sy werk en staan haar man in ’n omgewing waarin ’n mens eintlik net sou verwag dat mans werk. Sy het matriek in 2011 by Spes Bona High School voltooi en het belang gestel in ’n rigting waar sy met diesel, olie en mechanics kon werk. Vakleerlingskap Sy het toe haar vakleerlingskap by JTK Marine in diesel fitting in 2012 gedoen, maar toe maak die plek toe. In 2016 is sy Northlink toe waar sy haar N3 diesel trade gedoen het. In 2018 is sy gekies om by Imperial Motors aan te sluit en ’n diesel-mechanic-vakleerlingskap te voltooi. Uiteindelik, met al die vasbyt en deurdruk, het sy haar toe in 2021 as ’n diesel mechanic bekwaam. Sy is tans besig om ná ure verder in elektriese ingenieurswese te studeer. Sy werk tans vir Golden Arrow-busdienste. Dit is ’n wêreld wat deur mans beheer word en sy kan beskou word as ’n pionier wat die weg nou baan vir vroue om te kan kwalifiseer as diesel mechanics. Niks het ooit sommer net maklik in haar skoot geval nie. Sy moes worstel met die dood van haar eie mammie, asook dié van haar partner. Maar sy het aanhou bly deurdruk om haar doelwit te bereik. Angus McKenzie, ’n raadslid van Bonteheuwel, sê dat Kayla ’n rolmodel en voorbeeld vir baie mense is en dat die gemeenskap van Bonteheuwel geweldig trots op haar is.