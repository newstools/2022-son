KLAWER. — Toe die gemeenskap uitvind ’n jong seun is vermis, het hulle onmiddellik saamgekom om die kind op te spoor. Anelisa Lathitha Sigwebedlana (11) is ongedeerd gevind en dis oor die gemeenskap saamstaan en in elke stap van die proses die polisie gehelp soek het. Die klein seuntjie het Dinsdag vermis geraak en is Woensdagoggend deur sy ma, Zanele, as vermis aangemeld. Volgens kapt. FC van Wyk, ’n polisiewoordvoerder, is Anelisa Lathitha Sigwe­bedlana laas Dinsdag omstreeks 16:00 by sy antie se huis gesien. Na ’n soektog deur die polisie en die gemeenskap is hy vroeg Woensdagaand ongedeerd gevind. Paolo Titus, ’n gemeenskapsleier, het omstreeks 19:30 aan Son bevestig die seuntjie is gevind. Van Wyk het bevestig die kind is ongedeerd. Dis juis ook in dié tydperk waar díé gemeenskap erg kwesbaar is en net nie kan vergeet wat die lot van Jerobejin van Wyk (13) was nie. Titus noem dat daar verskillende rolspelers besig is om na gepaste programme vir die kinders te kyk. “Ons sal ook na die sosiale upliftment van ons kinders kyk. Ons hoop om binne die volgende twee weke die planne ter tafel te lê.” Anelisa se verdwyning volg kort ná die van Jerobejin van Wyk (13), wat na bewering deur Daniel Smit (56) vermoor is. Son het voorheen berig Smit word verdink van die wrede moord op Jerobejin, vir wie hy glo gevang vrugte steel het. Hy staan tereg op klagte van moord, ontvoering, aanranding met die doel om ernstig te beseer en dwarsboming van die gereg.