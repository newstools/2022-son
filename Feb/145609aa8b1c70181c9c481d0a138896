'N DA-raadslid wat hof loop vir beweerde wanbestedig is nie meer lid van die Stad Kaapstad se munisipale openbare rekeninge-komitee (MORK) nie. Die ANC in die Kaapse stadsraad het die vervanging van Nora Grose op die komitee verwelkom. Hulle eis nou egter dat sy as raadslid ook vervang word. Grose is laasmaand op die komitee aangestel. Son het vroeër berig dat sy op 9 Februarie weer in die Bellville-handelshof verskyn het op aanklagte van korrupsie en bedrog. Die klagte hou verband met geld wat geskenk was en glo deur 'n kerk in Table View na die DA se rekening oorgeplaas is. In 'n verklaring sê die ANC se Lwazi Phakade en Banele Majongi dat hulle sedert sy op die komitee gesit is gevra het dat sy vervang word. "Die DA het ingegee op ons beroep. Ons doen egter nogsteeds 'n beroep vir Grose se afdanking as raadslid. "Haar vervanging van die belangrike komitee is nie genoeg nie. Sy verdien nie die verantwoordelikheid om Kapenaars te verteenwoordig nie." Die DA-hoofsweep in die raad, Desiree Visagie, het teen druktyd nog nie op SON se vrae reageer nie. Reaksie vanaf die DA sal bygewerk word wanneer dit ontvang is.