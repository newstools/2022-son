SOWAT 45 mense kan binnekort sonder werk sit nadat eMedia Investments na bewering besluit het om sy etv News & Sport-kanaal op Openview te sluit. TV with Thinus berig die rede vir die sluiting is omdat die kanaal "nie meer lewensvatbaar" is nie. Die kanaal kan volgens die webwerf reeds teen die einde van Maart gesluit wees en 45 mens kan sonder werk sit. Artikel 189-briewe is na bewering reeds aan die werkers oorhandig. eMedia het OpenNews drie jaar gelede op sy satelliet-televisiediens, OpenView, bekendgestel. Enkele maande na die eerste uitsending is OpenNews na eNews & Sport verander. OpenNews het aanvanklik vir 18 ure per week uitgesaai, maar die uitsaaityd het later begin verminder. - TV With Thinus