DIE Rooikruis-kinderhospitaal se nuwe 24-uur-noodsentrum is gister amptelik geopen. Die Rooikruis-kindertrust het die afgelope drie jaar R122 miljoen ingesamel vir die hospitaal wat die eerste van sy soort in suidelike Afrika is. Die trust het die afgelope 30 jaar sowat R1 miljard ingesamel om die hospitaal te help om die beste mediese dienste aan kinders te lewer terwyl hul ouers ook in ’n veilige en gemaklike omgewing is. Tertia Afrika sê sy en haar babaseun, Noah, was laas jaar in ’n motorongeluk en hy is by die Rooikruis-hospitaal opgeneem. Afrika bedank die trust en personeellede vir die dienste en dat hulle haar kon kalmeer. “Ek wil graag die skenkers bedank. Dankie dat julle dit moontlik gemaak het vir ouers soos ek en kinders soos hy (Noah).” Chantel Cooper, die CEO van die Rooikruis-kindertrust, het ook die skenkers bedank. Sy sê die doel agter die nuwe noodsentrum is om ’n plek te bou wat so veilig en gemaklik as moontlik is vir kinders en ouers. “Maar ook om te verseker die personeellede het alles wat hulle benodig om die kinders se lewens te red. “Dis baie moeilik om die regte woorde te vind om te sê net hoe dankbaar ons is.” Die Wes-Kaapse minister van gesondheid, dr. Noma­french Mbombo, die provinsiale gesondheidshoof, dr. Keith Cloete, en premier Alan Winde het die verrigtinge bygewoon.