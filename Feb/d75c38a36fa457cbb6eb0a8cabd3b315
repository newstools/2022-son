GRABOUW. – Dit was ’n combo van skokgranate, traangas, rubberkoeëls, gille, woede en petrolbomme. Inwoners wat byna 2 000 hektaar grond op Knoflokskraal buite Grabouw beset het, is gister begroet deur ’n blou muur van polisie en ’n taktiese span. Dié inwoners het sowat twee jaar gelede die grond beset en beveg tans ’n uitsetting en grondherwinning-saak in die Kaapse Hooggeregshof. Volgens die inwoners wil die plaasboere hulle nie op die grond hê nie en het hulle ’n uitsettingsbevel bekom. Gister is alle leë en half-geboude strukture afgebreek. Dié wat tuis was, is gespaar. Mujahied Petersen, ’n inwoner wat saam met sy vrou en kind op die grond bly, sê hulle het glad nie verwag wat gister met hulle gebeur het nie. Petersen sê hulle die volste reg het om die grond te beset. Hy sê: “Die polisie is orals en ek kan nie eens na my huis toe gaan nie. Hokke is afgegooi en mense is baie ongelukkig. “Ek is ’n Kleurling en ons is van die Khoi-San. Ons was aan die begin al die tyd Coloureds en nou is ons deel van die Khoi-San. In general is ons Coloureds Khoi-San. “Ons het die media nodig sodat mense daar buite kan sien wat hier aangaan.” David Samson van Grabouw sê hy het hom op die grond gevestig omdat hy in sy tuisdorp verdruk word en hulle nie ordentlike wonings het nie. Samson sê hulle het die grond ge-claim omdat dit ancestral grond is. Hy vertel: “Die grond het aan ons voorouers behoort. “Al die jare, vanaf ons ouers se tyd, is ons verdruk en die huidige government verdruk ons steeds. Sonder om die mense in kennis te stel dat hier ’n eviction gaan plaasvind, kom hulle op ons af. “As ons kyk na Grabouw was daar net een keer ge-toi-toi en die grond is afgegee en hier sit ons nou al meer as ’n jaar op hierdie grond. Ons probeer hard om die government te laat verstaan dat die Khoi en die San al die jare verstoot is en deesdae word dieselfde met ons gedoen.” Thomas Deuthschen sê Knoflokskraal is in die lewe gebring deur mense wat die grond in 2020 reclaim het. Deuthschen sê hulle het die grond aan hul lede toegeken. Hy sê: “Plaasboere en wit besighede hier rondom ons wil ons mense afhê en ons is baie ongelukkig hieroor. Ek het niks teen swartmense nie, maar wanneer hulle hierdie ding doen, word daar niks aan hulle gedoen nie, maar hier doen hulle alles teen ons. Son verneem uitsettings gaan vandag voort.