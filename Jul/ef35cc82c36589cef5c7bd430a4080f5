MEER as R1,3 miljard is op ’n bedrieglike wyse deur werkgewers van die Temporary Employer-Employee Relief Scheme (TERS) geëis en gekry. Die nasionale regering het TERS vroeg in 2020 begin om werkers wat weens die Covid-19-beperkings nie kon werk nie van ’n inkomste te voorsien. Die Werkloosheidsversekeringsfonds (UIF) was getaak om geld aan werkgewers te betaal wat dit dan aan werknemers moes oorbetaal. ’n Hoof-ouditeur by die departement van indiensneming en arbeid, Smiso Nkosi, sê R61 miljard van TERS-fondse is sover uitbetaal, en daaruit is R14 miljard deur die departement se “follow the money”-veldtog as verdag geïdentifiseer en verder nagespeur. Nader ondersoek het egter onthul dat 91% van dié R14 miljard toe korrek aan die regte mense op die regte tyd betaal is. Nkosi sê egter uit die uitstaande 9% is R918 miljoen later teruggekry en R387 miljoen is by die owerhede soos die Valke en die SIU aangemeld vir nader ondersoek. “Ons het uitgevind dat sommige van die werkgewers die geld in hul spaarrekeninge sit sodra dit aan hulle oorbetaal is en dit rente kan trek,” sê Nkosi verder. “Ons soek daai rente ook. Al is dit R500 of R5 se rente, ons soek daai geld, want dis die werkers se geld.” ’n UIF-woordvoerder, Makhosonke Buthelezi, sê op sy beurt 750 bedrog­sake teen werkgewers is by die owerhede landwyd aangemeld. Hiervan is 26 in die Wes-Kaap. Sestien is nog hangend en 10 van die sake is opgelos, voeg Buthelezi by. Buthelezi sê hulle het fondse teruggehou en dit nie betaal nie in gevalle waar hulle onreëlmatighede ontdek het. Hy sê sommige maatskappye sou byvoorbeeld een bankrekening gebruik om 50 werknemers te betaal. “Obviously is daar iets fout daar en ons kon dus nie gelde betaal nie.” Buthelezi sê in die Wes-Kaap is ’n UIF-bedrag van R141 606, 47 aan ’n NGO in Atlantis betaal. Daar is toe later ontdek die geld is verkeerdelik betaal en dié geld is deur die batebeslagleggingseenheid teruggekry. Buthelezi sê verder daar is tans landwyd sowat 11 000 aansoeke vir TERS-fondse wat weens verkeerde bankbesonderhede hangend is. Gesteel Hy vra werknemers om navrae te doen by hulle werkgewers of hulle die regte besonderhede op hul aansoeke ingevul het. Volgens hom staan TERS einde se kant toe omdat die pandemie so te sê iets van die verlede is. Die UIF-kommissaris, Teboho Maruping, sê hulle ondersoek op die oomblik ook van hulle eie werk­nemers wat na bewering geld gesteel het.