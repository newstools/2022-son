DIS ’n opwindende span en ’n begin van ’n nuwe era. Só sê James Moloi, president van Atletiek Suid-Afrika (ASA), oor die atlete wat die finale groep gehaal het vir deelname aan vanjaar se World Championships in Eugene, Oregan. Die World Champs vind vanaf 15 tot 24 Julie plaas. Daar is heelwat bekende name in ASA se finale groep van 40. Dié span spog ook met ’n goeie balans tussen jong en ervare atlete. Dit bestaan uit 27 mans- en 13 vroue-atlete. Die Olimpiese 100m-finalis Akani Simbine, 400 m- wêreldrekordhouer Wayde van Niekerk, die Afrika rekordhouer in 110 m-hekkies, Antonio Alkana, en die voormalige verspring medaljewenner by die World Champs Ruswahl Samaai, is in dié groep. Die span, wat uit sommige van die land se mees belowende elite-atlete bestaan, sluit ook 10 atlete (25 persent van die span) in wat onder die ouderdom van 23 is. Hulle is die naellopers Shaun Maswanganyi, Sinesipho Dambile, Lindokuhle Gora, Shirley Nekhubui, Precious Molepo en Gontse Morake, hekkies Sokwakhana Zazini, Zenéy van der Walt en Marione Fourie, en die middle-distance runner Prudence Sekgodiso. Die ASA-groep sluit ook vier aflosspanne in. “Dit is ons span krygers wat ons eer in die VSA gaan verdedig. Ons is bly vir almal van hulle wat gekwalifiseer het en ons wens almal sterkte toe. “Dis ’n opwindende span en die begin van ’n nuwe era. Al kan ons nie die eind-resultate voorspel nie, sal dié span beslis gereed wees vir oorlog voer met die res van die wêreld vir plekke op die podium,” sê Moloi.