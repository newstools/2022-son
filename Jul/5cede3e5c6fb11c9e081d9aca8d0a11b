ESKOM se onvermoë om hul opwekeenhede vir lank genoeg in werking te hou, het tot die besluit gelei om fase-4 Sondag terug te bring. Volgens Eskom se skedule sal fase-4 van Sondag tot Donderdag tussen 05:00 en middernag in werking wees. Fase-2 sal op dié dae tussen middernag en 05:00 geïmplementeer word. Dié besluit kom nadat drie eenhede by Kendal en een elk by Tutuka en Majuba afgeskakel is vir noodherstelwerk. Daar was verder ook 'n vertraging om 'n eenheid elk by Medupi, Arnot, Camden, Kriel en Duvha weer aan die kragnetwerk te koppel. 'n Allemintige 16 457MW is nou onbeskikbaar weens onklaar eenhede en 4597MW weens beplande instandhouding. Die besluit om beurtkrag te verskerp kom nadat Nosiviwe Mapisa-Nqakula, speaker van die parlement, in 'n verklaring kommer uitgespreek het oor die impak wat die voortslepende kragonderbrekings op besighede en inwoners het. Mapisa-Nqakula het gevra dat die parlement op hoogte gehou word oor ingrypings wat in plek gesit word om die kragkrisis op te los.