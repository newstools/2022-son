CARLOS Sainz jr. van Ferrari het gister sy eerste Formule 1-oorwinning van sy loopbaan by die Britse Grand Prix op Silverstone behaal. Dit het gekom aan die einde van ’n buitengewone Britse Grand Prix propvol aksie en drama. Sainz jr. het baat gevind by die twyfelagtige strategie van Ferrari, wat sy spanmaat Charles Leclerc die oorwinning en ’n kans gekos het om sy titelhoop te laat herleef. “Ek weet nie wat om te sê nie. Dit is ongelooflik en uiteraard ’n baie spesiale dag vir my. “Ná meer as 150 probeerslae het ek dit uiteindelik reggekry,” sê die trotse Spanjaard agterna. Sergio Pérez (Red Bull) van Mexiko was tweede met die Brit Lewis Hamilton (Mercedes), wat vir agt rondes in die wedren voor was, in die derde plek. Leclerc van Monaco was vierde oor die eindstreep, terwyl Fernando Alonso (Alpine) van Spanje vyfde klaargemaak het. Die wedloop is oorskadu deur ’n groot ongeluk. Zhou Guanyu se Alfa Romeo het omgeslaan en ’n heining getref. Gelukkig het die Chinese renjaer geen ernstige beserings opgedoen nie. Betogers moes ná die ongeluk van die baan verwyder word. Toe die wedren hervat is, was die aksie ongelooflik. Die Nederlander Max Verstappen (Red Bull), met ses oorwinnings en 181 punte, is nog steeds ver voor op die Formule Een-puntelys. Pérez, met een oorwinning en 147 punte, is tans in die tweede plek en Le Clerc met sy 138 punte, beklee die derde plek.