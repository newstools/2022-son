ROBERTSON. - Talle varkboere het groot skade gely. Meer as 100 varke het Dinsdagmiddag die een ná die ander gevrek. Die kleinboere wat onder ’n bergreeks hul varkhokke opgerig het, kon net hulpeloos toekyk hoe hul varke die een ná die ander vrek. Dit gons dat varke varkgriep onder lede het. Samuel Booi, ’n varkboer, sê hy het 20 varke verloor. “Ek skat my verliese op meer as R100 000,” sê ’n teleurgestelde Booi. Jumat Klein is ook baie teleurgesteld oor sy 10 varke wat ook gevrek het. “Ek sou nog volgende week drie van my varke verkoop het en ek sou baie wins gemaak het.” Die boere sê dat hulle vermoed hul diere varkgriep onder lede gehad het. Die polisie was ook op die toneel en het ’n skare wat daar saamgedrom het versoek om ver weg te staan, indien daar wel ’n virus sou wees wat kon versprei. Die varke is later van die toneel verwyder en Son verneem dat al die karkasse uitgebrand is. Varkboere sê hulle moet nou hul boerdery weer van die grond af begin en het intussen begin om al hul varkhokke te deep clean.