SUID-AFRIKA is so baie in die donkerte ons kan nie eens sien wie om te blame nie. Wat 16 jaar gelede as load-shedding begin het, is vandag bloot Eskom-beheerde blackouts. Ten spyte van 'n Eskom War Room, Eskom-taakspan, Eskom- interministeriële-komitee en selfs pres. Cyril Ramaphosa wat aan hoof van die regering se plan was vir die energie-krisis, het sake oor byna twee dekades versleg. Pravin Gordhan, die minister van openbare ondernemings, is sedert ons beurtkrag kry die langsdienende politieke hoof van die staatsbeheerde instelling. Mens sou verwag ná vyf jaar as hoof van die regeringsbeleid oor Eskom dat die minister sou seker maak die ligte bly aan, dat almal sien hy bult spiere en hy is assertive. Ons hoor egter net van die minister wanneer ons in fase 6 is, of die hand op die fase 8-switch is. Behalwe vir Gordhan moet daar ook leiding wees vanaf die president. Ironies genoeg is die land se nommer een nooit tuis wanneer Eskom ons met fase 8 of 6 surprise nie. Ramaphosa is dan self shooketh, asof daar nie 'n minister of raadgewers is wat hom juis vooraf waarsku van die gebeure nie. Ramaphosa en Gordhan is nie die enigste wat die blaam moet dra nie. Die Eskom-krisis het lank voor hul termyn begin. Suid-Afrika se energiekrisis is eintlik al mondig! In 1998 het Eskom al gewaarsku oor 'n dreigende energiekrisis, maar dit het op dowe ore geval. Soveel soos wat Ramaphosa en Gordhan vandag moet pa staan, moet die tekortkominge erken word van die beleid wat Eskom regeer het in die vroeë 2000’s. Soveel soos wat Ramaphosa en Gordhan verantwoordbaar gehou moet word vandag, moet oud-pres. Thabo Mbeki en sy minister van openbare ondernemings, Jeff Radebe, verantwoordelik gehou word. Radebe, die langsdienende minister, was ook die ANC se beleidshoof. Boonop was hy met 1  777 dae ook vir die langste tydperk die minister van openbare ondernemings. Teen 30 Junie 2022 was Gordhan maar slegs 1 583 dae in die pos. Daar moet egter ook gevra word wat het die vyf minister wat tussen hierdie twee in die stoel was gedoen oor die krisis? Alex Erwin was daar vir 1 610 dae, Bridgette Mabandla vir 227 dae, Barbara Hogan vir 539 dae, Malusi Gigaba vir 1 301 dae en Lynne Brown vir 1 374 dae. Oudpres. Thabo Mbeki het in Desember 2007 nie net sorry gesê vir die beurtkrag (in Oktober en November daardie jaar), nie maar ook Eskom se waarskuwing erken. Tydens 'n ANC gala-ete het Mbeki gesê: "Toe Eskom die regering sê daar moet meer belê word in elektrisiteitsopwekking... het ons gesê nie nou nie. "Ons was verkeerd. Eskom was reg." Intussen was daar nog nie weer 'n sorry nie. Die land word egter gevra vir geduld. Dit terwyl Eskom se beurtkrag maak dat niemand selfs vir hul eie problems krag het nie.