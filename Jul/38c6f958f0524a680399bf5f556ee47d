DIE afrigter Mike de Kock het nie net Saterdag op Greyville die vyfde Durban July van sy loopbaan gewen nie, maar ook die Kaapse wurggreep van agt jaar op dié spogwedren gebreek. Die laaste keer dat die July-titel Gauteng toe gegaan het, was in 2013, toe die afrigter Sean Tarry met Heavy Metal gewen het. Toevallig was die jokkie ook S’Manga Khumalo, wat Saterdag met Sparkling Water gewen het. Sparkling Water was die enigste merrievul in die wedren. De Kock het ook voorheen met twee ander merries gewen. Hulle was Ipi Tombi in 2002 en met Igugu in 2011. De Kock se sege is opwindend en welverdiend omdat dit in ’n stadium eentonig geword het om die Kaap jaar na jaar met die titel te sien wegstap. De Kock het ook nou die geesdrif vir 2023 se wedren aangeblaas, want dit gaan interessant wees om te sien wat die Kaapse afrigters gaan doen om die titel terug te wen. Punters kan aanvaar dat Justin Snaith, Dean Kannemeyer, Candice Bass-Robinson en volgende jaar met alle mag sal wil terugslaan. Die Kaapse oorheersing van nege jaar was: 2021 Kommetdieding (Harold Crawford/Michell Rix), 2020 Belgarion (Snaith), 2019 (Do It Again (Snaith), 2018 Do It Again (Snaith), 2017 Minaresco (Candice Bass-Robinson), 2016 The Conglomerate (Joey Ramsden), 2015 Power King (Dean Kannemeyer) en 2014 Legislate (Snaith). Gauteng het tussen 2010 en 2013 self die July vier jaar agtereenvolgens gewen. De Kock het in 2010 met Bold Silvano en 2011 met Igugu gewen, en Tarry in 2012 met Pomodoro en in 2013 met Heavy Metal.