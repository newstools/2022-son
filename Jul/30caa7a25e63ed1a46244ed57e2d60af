’N KLEINDORPSE, plattelandse bestaan klink idillies en baie smag na die stilte, skoon lug en mooi omgewing, maar alles is nie altyd op die oog af soos dit lyk nie. Werkloosheid, armoede en misdaad is baie keer aan die orde van die dag. So, wanneer nuwe besighede hul deure op sulke klein dorpies oopmaak, is dit vir baie inwoners ’n welkome redding uit ’n armoedige bestaan. Maar wat daarmee saamkom, is nie altyd wat jy verwag nie. Groot besighede word met ’n ystervuis beheer en menseverhoudinge is nie altyd van die beste nie. “Ek is Baas en jy is Klaas” is van die algemene klagtes wat jy hoor as jy met werkers gesels. Weet as jy een of twee oortredings begaan, as jy môre by daai job uitstap, is daar al gister iemand in jou plek aangestel. Dit baat ook nie jy kla nie. Van bestuur tot bo loop jy jou teen ’n muur vas. Hierdie maatskappye het regspanne wat skrik vir niks, so vergeet van regshulp en die CCMA. So verleë soos jy by hierdie job ingestap het, so druipstert sal jy daar uitstap. Jou geluk is as jy darem nog jou welverdiende geld ontvang. Jy gun nie eens jou werk vir iemand anders nie, want jy weet wat jy daagliks moes verduur. Die ergste is die emosionele trauma. Jy spandeer die meeste van jou lewe by jou werk. Hoe gemaak as dit die ergste tyd van jou lewe word? Jy kan nie net uitstap nie, want jy’t rekeninge en huur wat betaal moet word. Boonop is werksgeleenthede so skaars soos hoendertande. Jy word net weer deel van die groeiende unemployment statistics en/ of nog ’n las op die reeds sukkelende regering. Jy hoor van unies, labour laws, menseregte en wie weet wat nog. Jy wat daagliks in daai toksiese werksomgewing was, weet wat jy weet. Dis alles tyd mors. Jy is emosioneel so gedrain dat daar geen baklei in jou oor is nie. En jy wonder wat het van menslikheid en goeie gesindheid geword. Draai alles dan net om geld? Vir jou as persoon is dit ’n noodsaaklikheid. Jy werk vir oorlewing, maar vir die company is jy maar net nog ’n nommer op ’n payslip. ’n Moer in ’n glad geoliede wiel. Glip jy, word jy net deur ’n ander moer vervang. Nie alle companies of werkgewers maak hulle skuldig aan hierdie onmenslike gedrag nie, maar meeste doen. Dit hoor jy aan die werkers se klagtes. Ook nie alle werknemers is die employee of the month nie, maar daar is iets soos wedersydse respek. Dis min gevra. Sommige werkgewers skroom nie eens om werkers in die openbaar tereg te wys of te verneder nie. Selfs kollegas maak misbruik van hul posisie om ander te benadeel. Dis een van die grootste euwels in werksplekke. As mens so kyk na die werkloosheidsyfer, wonder jy of die meerderheid nie maar werkloos is uit eie wil nie. Vir almal se gemoedsrus kan sommige werkgewers daai mooi woorde op hul advertensieborde vervang met: Ek is Baas en jy is Klaas.