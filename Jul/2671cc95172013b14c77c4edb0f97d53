DAAR was die afgelope paar dae net geen keer aan die o. 18-hokkie­spanne van Suid-Afrika nie. Dié nasionale seuns- en meisiespanne, gelaai met jong talent van die Westelike Provinsie, was albei met 3-0 teen Namibië aan die wenkant. Die kaptein, Alex Blows, en sy spanmaats het omtrent feesgevier en 21 doele in dié drie wedstryde aangeteken. Hulle het net een doel afgestaan. Blows, wat verlede week ook vir die Kapenaars uitgeblink het in die nasionale toernooi, het weer sy leadership qualities gewys. Twee drag-flickers wat in dié reeks hulle ding gedoen het, was James Flint (WP) en Ross Montgomery (KZN Coastal). Hulle het saam nege van die SA span se 21 doele aangeteken. Veral Flint was skitterend en hy bly maar een van die belowendste hokkie-talente in die land. Die drag-flick is ’n gesogte discipline in wêreldhokkie en om ’n talentvolle jongeling soos Flint te hê, is beslis iets groot vir die toekoms van die spel in Suid-Afrika. Die SA span het oor die drie dae met 4-0, 10-1 en 7-0 gewen en het by tye skitterende hokkie gespeel waarop Namibië geen antwoord gehad het nie. John-Paul Britz, die Namibiese kaptein, was die enigste lid van die besoekende span wat uitgestaan het. Hy het ook Namibië se enigste doel aangeteken. Trouens, Britz is ook ’n lid van die WP-span wat verlede week die nasionale titel in Stellenbosch gewen het. In die meisiesreeks moes die SA span hard veg om die oorhand te kry. Die tellings was 3-1, 3-2 en 4-0. Die Bolander Jana van Antwerpen was die SA speler wat die meeste indruk gemaak het. Sy het in elk van die wedstryde ’n doel aangeteken. Die WP se Malaika Hamza was een van die ander spelers wat gewys het daar wag ’n groot ingternasionale toekoms op haar. Hamza het al voorheen met haar uitstekende talent die oog gevang, en sal in September Duitsland toe reis waar sy vir die Tweede Liga-klubspan Crefeld gaan uitdraf.