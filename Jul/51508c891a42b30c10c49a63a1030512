“EK KAN net mooi dinge oor my dogters sê.” Só sê die gebroke Anna Johanna Paulse, ouma van die oud-Springbok-rugbyspeler Breyton, oor haar oorlede twee dogters se lang, maar vir haar, ’n kort lewe. Terwyl huldeblyke van regoor die land besig is om in te stroom vir die Springbok-legende se oorlede ma en tante, sit sy ouma in haar tagtigerjare op haar stoep in De Keur met soveel hartseer. Die gebroke bejaarde ouma vertel dat Setta Visagie (62), Breyton se ma, ouer was as Marie Galant (60) en dat die twee haar enigste dogters was. Volgens gerugte was die twee susters besig om foto’s te neem voor hul weggesleep is deur die branders by die ou hawe in Hermanus. “Ek kon nie vir beter dogters vra as Setta en Marie nie. “Hulle was goeie mense en was baie goed vir my oor die jare. “Ek kan nie uitwys dat hulle al ooit vir my in die steek gelaat het nie. “Ek is dankbaar vir die tyd wat hulle aan ons geleen is, al was dit ook só kort,” sê Anna Johanna. Visagie het ’n klipgooi van haar moeder se huis gewoon – sowat ’n uur buite Ceres – en Galant so ’n paar kilometers van daar in Op Die Berg. Dit is ook hier op die plaas waar Breyton sy kinderjare deurgebring het. Sy ouma se woning, gevul met foto’s en trophies wat die rugbyster as jong man verower het, vertel die storie van ’n trotse grootmoeder. “Ek het eerste gister (Sondag) laat die tyding gekry. “Hulle wou my nie eers sê voor hulle nie die regte ding weet nie. “Hulle is nou deur Hermanus toe en sal seker later my meer vertel,” vertel Anna Johanna en voeg by dat sy reeds twee seuns het wat oorlede is en nog twee wat leef.” Volgens die ouma, wat omring is deur familielede, het haar twee dogters vakansie gaan hou in Hermanus. Sy sê De Keur is nie gewoond aan sulke tragedies nie en daarom is haar dogters se dood ’n groot skok vir die klein gemeenskap. Daar is gepoog om Breyton vir kommentaar op te spoor. Afgeskakel Sy selfoon het aanvanklik onbeantwoord gelui, maar met latere probeerslae is dit afgeskakel. André Barnard, stasiebevelvoerder vir Nasionale Seereddingsinstituut (NSRI) in Hermanus, sê hul bemanning is ontplooi nadat ooggetuies aangemeld het van twee liggame wat leweloos voorkom terwyl dit op die water dryf. “Die reddingstuig, reddingswemmers en ons reddingsvoertuig het op die berig gereageer, en die Wes-Kaapse nooddienste is ook geaktiveer. “By hul aankoms op die toneel, net langs die Hermanus Ou Hawe, is twee volwasse vrouens gevind en op die reddingstuig gebring. “Kardio-pulmonêre-resussitasie (KPR) pogings het begin en die twee is ook na die NSRI-reddingstasie geneem waar KPR deur paramedici voortgesit is. “Nadat alle pogings om die twee vroue by te bring uitgeput was, is hulle ongelukkig deur paramedici dood verklaar,” bevestig Barnard. Hy sê ook dat die Suid-Afrikaanse Polisiediens geaktiveer is en ’n geregtelike doodsondersoek-dossier is oor die treurige voorval geopen. 