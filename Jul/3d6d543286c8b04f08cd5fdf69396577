Jessie Duarte, die adjunk-sekretaris-generaal van die ANC, is vroeg Sondagoggend oorlede, na haar stryd met kanker. In 'n verklaring sê die ANC Duarte het behandeling ondergaan en is sedert November 2021 op siekverlof. Die party het ook hul medelye betuig met Duarte se familie. Duarte is op 19 September 1953 gebore en het haar skoolloopbaan aan Coronationville Sekondêr in Johannesburg voltooi. Sy het toe 'n loopbaan as management accountant begin en is in 1979 deur Albertina Sisulu gewerf om te help met vroue-strukture. In 1981 is sy tot die sekretaris van die Federasie van Transvaal Vroue verkies, voor sy in 1988 aangehou is sonder 'n verhoor. Duarte het onder meer saam met Ds. Beyers Naude gewerk en was ook persoonlike assistent vir oud-pres. Nelson Mandela en Walter Sisulu. Sy is 'n voormalige LUR van Gauteng, ambassadeur na Mozambiek en nasionale woordvoerder van die ANC. Duarte is in 2012 as adjunk-sekretaris van die ANC verkies en het vroeër vanjaar aangekondig dat sy gaan aftree in Desember. Sy is die suster van Zane en Achmat Dangor en was getroud met John Duarte, hulle het twee kinders saam en is in 2001 geskei. 