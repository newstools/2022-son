HY IS nou nie juis almal se koppie tee as Springbok-losskakel nie, maar een ding wat Elton Jantjies in die Rassie Erasmus- en Jacques Nienaber-era begin regkry het, is om as ’n super-sub die All Blacks te laat bontstaan. Die lang messe was onlangs kwaai uit om dié World Cup-wenner permanent uit internasionale rugby te pos. En miskien haal Jantjies nie die finale groep vir volgende jaar se World Cup in Frankryk nie, maar een ding wat hy dié jaar nog goed kan doen, is om die ou vyand met 15 tot 20 minute se spel tot oorgawe te dwing. En dit is nie asof Ella dit nie al voorheen in die Groen-en-goud kon doen nie. Daar hoef ook nie te ver in die onlangse geskiedenis van toetse tussen die Bokke en All Blacks teruggegaan te word om te sien watter impak hy vir die Bokke gemaak het nie. Fases Verlede jaar se sege in ’n wipplank-wedstryd aan die Australiese Gold Coast is een daarvan... en nie net omdat Jantjies die strafdoel geskop het vir die sege in die doodsnikke nie. Saam met Frans Steyn (wat vroeg op heelagter by Willie le Roux moes oorneem) het Jantjies met sy balverspreiding gewys die Bokke het die vermoë om fases op te sit en ruimte te skep vir hul haastige buite agterspelers en sterk voorspelers. In 2018 het dié boorling van Graaf-Reinet (Oos-Kaap) ook in die Bokke se bekende sege oor die Kiwi’s in Wellington die toutjies in die doodsnikke kom trek. Dít toe dit lyk asof die Nieu-Seelanders ’n sege ’n uit die kloue van ’n nederlaag sou kom red. Die vraag is net: Gaan Nienaber (coach) plek maak vir drie agterspelers op sy plaasvervangerbank? Sedert 2019 is daar maar nog hoofsaaklik gehou by ses voorspelers en twee backs op die bank, eerder as die tradisionele vyf voorspelers en drie opsies vir die agterlyn. Ofskoon Le Roux ’n impak vir die Bokke gemaak het in die reeks teen Wallis, kan dit voordelig wees om ’n ekstra agterspeler te kies teen meer aanvallende spanne soos die All Blacks en selfs die Wallabies. Augustus Swys de Bruyn, voormalige assistent-afrigter by die Bokke, het onlangs gesê dat Jantjies beslis nog ’n groot rol vir die Bokke kan vertolk. Die Springbokke en All Blacks pak mekaar op 6 Augustus in Mbombela en ’n week later in Joburg.