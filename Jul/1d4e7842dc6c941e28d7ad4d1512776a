DIE Westelike Provinsie se klubrugbyseisoen het nou die business end van die onderskeie ligas bereik. Volgens Danny Jones, bestuurder van klubrugby in die WP, het die seisoen nou die punt bereik waar klubs sake gaan uitspook om hulle posisies in hulle onderskeie ligas behou of te probeer verbeter. “Elke game is nou vital aangesien spanne skarrel vir posisies in die topses, terwyl sommige klubs in ’n hewige stryd gewikkel gaan wees om relegasie te vermy,” het Jones in sy maandelikse nuusbrief oor die stand van klubrugby in die WP gesê. Hamediehs het Vrydagaand ’n oorwinning van 20-16 oor Masiphumelele in Noordhoek behaal. Die sege het verseker dat Hammies die liga onoorwonne eindig en hy is terselfdertyd as die kampioen van die City-liga gekroon. Laas naweek het Gordons Bay Pioneers vir Fisantekraal geklop en die Metro-liga gewen. Dit het die laaste wedstryde van die streekspanne afgesluit. Die Paarl-streek gaan egter in sy tweederonde-wedstryde steeds in ’n tuis- en weg-formaat speel. Volgende week gaan die jaarlikse WP-klubrugby-Top-9-loting plaasvind. Dit sal die tuiswedstryde vir die Top-9-kompetisie bepaal. Die spanne in die Top-9 sluit die klubs in wat in die top-drie van die City-, Suidelike en Noordelike liga geëindig het. Vanjaar gaan daar ook ’n opwindende toernooi vir al die spanne in die Metro-liga wees. Die klubs wat tussen posisies 4 en 9 in die streekligas geëindig het, gaan nou in ’n tweede-ronde-kompetisie sake uitspook. In die enigste ander games wat Saterdag gespeel is, het Atlantis met Young Stars met 32-15 in ’n Southern League-kragmeting afgereken. In die City League het Violets die onbeholpe Western Zebras met ’n allemintige 87-0 afgeslag.