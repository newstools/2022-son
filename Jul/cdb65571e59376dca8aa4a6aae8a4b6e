KOMBERSE, nodige toiletries en nog baie meer is gister aan inwoners van Elandhuis in Stompneusbaai gaan oorhandig. Die Wes-Kaapse minister van sosiale ontwikkeling, Sharna Fernandez, en van haar personeel het die inwoners by die tehuis gaan verras so op Mandela Dag. Elandhuis is ’n tehuis wat lewenslange versorging bied aan inwoners wat sukkel met intellektuele en fisiese gestremdhede. Behalwe vir die persoonlike pakkies aan elke inwoner is ook pragtige, kleurvolle komberse oorhandig wat in liefde gebrei of gehekel is. Fernandez doen ook ’n beroep op elke inwoner in die Wes-Kaap om hul hande met donasies oop te maak of van hul tyd af te staan om mense te help wat aan gestremdhede ly. Daar is baie organisasies wat juis na die inwoners in die provinsie omsien. Fernandez sê lesers wat van hul tyd wil opoffer of iets wil bydra, kan die DSD hotline bel by 080 022 0250 om uit te vind waar ’n nie-winsgewende organisasie naby jou is wat altyd hulp broodnodig het.