DIE Springbokke het ’n duur prys betaal vir hulle reeksoorwinning oor Wallis. Die Bok-coach, Jacques Nienaber, was uiteraard tevrede met hoe die Bokke Saterdag die reeks beklink het. Die Springbokke het Wallis met 30-14 in die Cape Town Stadium ore aangesit. Behalwe dat die Bokke die Rugby Championship sonder Cheslin Kolbe sal moet aandurf, het die Bok-coach ook gewaarsku dat daar nog baie werk te doen is voordat die span die All Blacks in die Rugby Championship gaan aandurf. Kolbe moes Saterdag die veld in die 20ste minuut vermoedelik met ’n gebreekte kakebeen verlaat. “En as die ster-vleuel die ergste diag­nose ontvang, kan hy voort­aan dalk geen rol in die Rugby Championship speel nie. “Ek is nie 100% seker (oor Kolbe se besering) nie. Natuurlik is dit nie ideaal nie, veral as jy ses voorspelers en twee agterspelers op die bank het. Dit hou altyd ’n risiko in,” het Nienaber gesê. “Dit is nie ideaal as jy ’n rugbyspeler, veral ’n speler van gehalte soos Cheslin, so vroeg verloor nie. Ons wou Faf (de Klerk) graag vroeër op bring, maar ons moes hom terughou. “Met Cheslin se verlies moes die hele agterlyn skommel.” Nienaber sê hy wag ook nog op ’n opdatering oor die beskikbaarheid van die skrumskakel Cobus Reinach en die agtsteman Duane Vermeulen voordat hy die Bokke se planne vir die Rugby Championship gaan finaliseer. “Ons sal oor die volgende paar dae na al die beserings kyk. As ’n groep keurders sal ons binne die volgende week sit en ’n gesprek voer oor ons plan vorentoe in die Rugby Championship.” “Daar is ’n paar ouens besig met rehabilitasie. So, ons sal moet sit en herevalueer.” Haakplekke Al het die All Blacks Saterdag ná ’n nederlaag van 22-32 in Wellington die toetsreeks teen Ierland met 2-1 verloor, glo Nienaber die Kiwi’s sal sake in Suid-Afrika wil regstel. “Nee, dit was nie ’n polish­ed vertoning (teen Wallis) nie. “Die vaste fasette het goed gefunksioneer, maar daar was nog steeds ’n paar haakplekke. “Daar is egter nog baie om te bou in terme van waar ons tans is.”