DIE rugbygemeenskap van die Suid-Kaap is in rou. Quinten Potgieter (27), wat die fiksheidsafrigter van die SWD-Arende was, is Woensdag in ’n motorongeluk in Knysnaweg in George dood. Potgieter was een van die jong opkomende afrigters wat vroeër vanjaar deur die Arende se coach, Anton Moolman, nader getrek is. Potgieter was op pad huis toe nadat hy by die Superliga-voorloper, Crusaders, se oefening in Parkdene was. Clemen Lewis, hulpafrigter van die Arende, verwys in ’n roerende boodskap na Potgieter as ’n “mens- mens”. “Hy het sy drome wat hy met sy loopbaan wou vermag, met my gedeel. Hy was entoesiasties en wou net leer sodat hy sy drome kon verwesenlik.” Vroeër die week is Ernest Vorster, ’n stoere Evergreens-ondersteuner wat as “Mr Breaking News” op sosiale media bekend was, ook skielik oorlede. Ricardo Beukes, afrigter van Crusaders en een van Vorster se grootwordmaats in Pacaltsdorp, het hom as ’n besonderse persoon beskryf. “Min mense weet dat hy (Ernest) my eintlik by Cru­saders betrek het. “Hy het Crusaders se beamptes gedwing om my as coach aan te stel.”