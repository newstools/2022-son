’N MA van die Oos-Kaap het Maandag in die Scottburgh-landdroshof verskyn omdat sy na bewering twee 14-jarige meisies aan mans verkoop het in ruil vir ’n bruidskat. Die departement van maatskaplike ontwikkeling in KwaZulu-Natal het Dinsdag gesê een van die mans het by die vrou in die beskuldigdebank aangesluit. Die meisies, wat niggies is, is na bewering uit hul huise in die Lusikisiki gehaal. Hulle is aan mans verkoop om te trou in Matsheketshe-dorpie in Umkomaas, suid van Durban. Een van die meisies se ma het hulle daar gaan haal om hulle aan die ou mans te verkoop. “Die daad het konsternasie by lede van die gemeenskap ontlok. Dit nadat hulle opgemerk het die twee jong meisies bly by ouer mans. Die departement is die naweek deur ’n besorgde gemeenskapslid in kennis gestel, wat tot die ingryping van maatskaplike werkers en polisie gelei het.“ Daar is gevind dat die meisies pligte uitgevoer het, insluitend die was, kook en skoonmaak van die huise. Die meisies het ook glo slaapkamers saam met dié mans gedeel. “Die polisie het die ma, wat die kinders aan ouer mans verkoop het, en ’n 69-jarige man in hegtenis geneem. Dit terwyl die ander man, 59 jaar oud, daarin geslaag het om te ontsnap,” het die departement gesê.