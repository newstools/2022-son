IS JULLE gereed vir die tweede opwindende Platformsessie? In Julie gaan nog vier ATKV-Crescendo-finaliste die verhoog betree as deel van ATKV se Platformsessies. Die eerste sessie was sowat ’n maand gelede en dit was ’n groot hit onder die toeskouers. En nou gaan die finaliste dit uit battle by die volgende platformsessie. Annika Boschoff, Suné Damons, Leandi Schmidt en MJ Scholtz het deurgedring na die finale ronde van die ATKV-Crescendo se mentorskapprogram vir 2022. Hierdie talentvolle musikante is meer as gereed om te wys wat hulle geleer het tydens die gewilde musiekontwikkelingsprojek. Weens die wyd, uiteenlopende musikale talent en belangstelling het die organiseerders besluit om aan die deelnemers vrye teuels te gee ten opsigte van die musikale styl of genre waarin hulle moet komponeer en optree. “Ons het hierdie besluit gemaak sodat deelnemers die vryheid kan hê om hul musikale talent ten volle te ontwikkel,” verduidelik Robin Fourie, oftewel Die Hooflig, die kreatiewe direkteur van Platformsessies. “Ons groot droom is dat hierdie produksie, met die naam Platformsessies Ongetiteld, die begin is van ’n musikale paradigmaskuif met betrekking tot musiekgenres, ras en kultuur. Stereotipes “Daardie idee van ’n sekere soort musiek is net vir sekere soort mense. “Musiek het geen grense nie. ATKV-Crescendo hoop om deur hierdie vertoning stereotipes verkeerd te bewys.” Die organiseerders sê die gehoor kan uitsien na ’n kaleidoskoop van klanke en style – van rock, soul, jazz, folk en selfs klassiek. Vermaak Die kunstenaars word deur die Crescendo-orkes onder leiding van William Jacobs ondersteun. Hy sal seker maak die verwerkings van die kunstenaars se oorspronklike musiek, asook ou treffers, kom tot hul volle reg. ATKV-Crescendo-ambassadeur, sanger en akteur Whaden Johannes sal as seremoniemeester sorg vir ’n bietjie ligte vermaak. “My motto is: ‘Daag daar op, gee my beste en steel al die aandag. Altyd!’ Hierdie keer het ek veral my danspassies geoefen.” Platformsessies se wynreeks, wat in samewerking met The Grape Grinder ontwikkel is, sal by die geleentheid beskikbaar wees. Jy kan nou al jou kaartjie op Quicket bestel.