FLINK speurwerk het daartoe gelei dat 'n 55-jarige man in Gqeberha in verband met sy meisie se moord gearresteer is. Sy arrestasie kom nadat daar aanvanklik vermoed is dat Andiswa Mpiyana (39) selfmoord gepleeg het. Mpiyana is op 3 Julie om 08:00 met ernstige kopwonde in 'n parkeerarea van 'n woonstelblok in Humewood gevind. Sy het saam met haar boyfriend op die vierde verdieping van die woonstelblok gewoon. Tydens ondervraging het die boyfriend gesê hy het hul woonstel om 04:00 verlaat om te gaan drink en dat Mpiyana nog geslaap het. Kol. Priscilla Naidu, polisiewoordvoerder, sê deeglike ondersoekwerk deur die ondersoekbeampte van Humewood-polisie het bevind dat Mpiyana nie selfmoord gepleeg het nie. Die boyfriend is Vrydag gearresteer en sal na verwagting Maandag sy eerste hofverskyning maak.