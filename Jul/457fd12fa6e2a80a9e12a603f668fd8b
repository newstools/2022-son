DIT het Maandag op Mandela-dag geskenke gereën by die Coronation Versorgingsoord vir bejaardes in Bridgton, Oudtshoorn, toe die 67 inwoners van die sentrum uit alle oorde geskenke ontvang het. Daar is ook 'n groentetuin op die perseel aangelê. Die departement van landbou, het tuingereedskap geskenk, terwyl die Union Stars Krieketklub, Oudtshoorn Christelike Jeugforum, die CP Nel Museum, Suid-Kaap Kollege en die Oudtshoorn SAPD Honde-eenheid almal geskenke aan die inwoners oorhandig het. Volgens Phillip Seroux, projekbestuurder van die Oudtshoorn Christelike Jeugforum, wat ook by Coronation betrokke is, was dit sy voorstel dat Mandela-dag op groot skaal by die versorgingsoord gevier, en 'n groentetuin aangelê word. Die kersie op die koek was natuurlik die besoek van die adjunk-minister van landbou, landelike ontwikkeling en grondhervorming, Rosemary Nokuzola Capa, wat die inwoners toegespreek en self van die groente saailinge in die nuwe groentetuin geplant het. Capa het in haar toespraak gepleit vir samewerking en haar dank uitgespreek teenoor die Oudtshoorn-munisipaliteit vir die tegniese ondersteuning met die aanlê van die groentetuin, wat deur studente van die nasionale landelike jeugdienskorps (Narysec) onderhou sal word.