GEORGE. - Daar kan nie van ‘die huis weg van die huis’ gepraat word as die huis nie koffie, suiker, kos, krag en water het nie. Daarom is die noodkreet daar vir die ondersteuning van die Irma Brunchi Kankerhuis wat as veilige hawe dien vir kankerpasiënte. Hier sterk hulle aan nadat hulle onder andere chemoterapie ontvang het. Japie Coetzee, beskermheer van die Kankerhuis, verduidelik: “Tydens my onlangse besoek aan die huis was dit duidelik dat die Kankerhuis steeds swaar leun op steun van gemeenskappe, besighede en organisasies. Anders sal dit al hoe moeiliker gaan om die deure van die tehuis oop te hou. Daarom is dit weer my nederige versoek om skenkings in die vorm van kruideniersware en geld aan te vra.” Coetzee het voorheen self die onbaatsugtige skenking moontlik gemaak toe hy sy dasse van sy onderwysloopbaan asook sy vrou, Jane, se naaldwerkmasjiene verkoop het om fondse in te samel. “Die reaksie van persone wat self kanker het of familielede wat dit onder lede het of selfs mense wat noem dat hulle nie weet of die siekte ook aan hulle deure gaan kom klop nie, het al donasies gemaak en dit was oorweldigend,” sê Coetzee.