DIE broer-en-suster-kombinasie van die Baai, Dewald van Niekerk en Lizelle Muller, verdedig dié week hulle provinsiale squash-titels in Oos-Londen. Altesaam 28 manspanne sal in vier afdelings sake uitspook, terwyl 12 vrouespanne hul slag in afdeling A en B sal wys. Die mans ding mee om die Jarvis Cup en die vroue om die Kaplan Cup. Die kaptein van die SA Plattelandse Distrikte-span, JP Brits, maak ook sy terugkeer na die baan. Hy sê hy kan nie wag om weer in aksie te wees nie. Brits sê hoewel die week se toernooi net uit plaaslike spelers bestaan en nie internasionale sterre insluit soos in die verlede nie, dink hy nie dit gaan afbreuk doen aan die gehalte van die spel wat gelewer sal word nie. Brits sê ook titels gaan nie op ’n skinkbord weggegee word nie en daarom verwag hy uiters strawwe mededinging, wat weereens die hoë standaard van die sport in Suid-Afrika sal beklemtoon. Die president van Squash SA, Kyle Potgieter, het Growthpoint Properties opnuut bedank vir sy borgskap. Wedstryde “Sonder dié soort borgskappe gaan dit uiteraard moeiliker raak om wêreldklas-toernooie soos die SA nationals (met ongeveer 400 inskrywings) en die interprovincials aan te bied,” sê hy. Wedstryde sal by Buffaloes, Beacon Bay, Cam­bridge, Gonubie, Old Selbornians en Hamiltons gespeel word.