AS JY nog nie die hartroerende teaterstuk Agulhasvlakte vroeër vanjaar op die KKNK of die Suidoosterfees gesien het nie, kan jy dit volgende week by die Theatre Arts te siene kry. Die show het sy debuut by die jaarlikse Klein-Karoo Nasionale Kunstefees in Oudtshoorn gemaak en was ook onlangs by die Suidoosterfees. Dié opwindende drama is van 25 tot 30 Julie ook by Theatre Arts in Kaapstad op die planke. Uitreik Die toneelstuk, deur die dramaturg Herschelle Benjamin (In Slavenhuis 39, Die Al Kind) en regie deur Kanya Viljoen (Raak, Like Hamlet) speel af in ’n biodiversiteitsbrandpunt waar baie bedreigde plantsoorte die risiko loop om uit te sterf. Dit is die verhaal van twee susters, elkeen uitgesterf in die oë van die ander, wat probeer uitreik. Mildred en Amy is gebore op Agulhasvlakte. Ouerhuis Mildred is ’n bloemis van kindsbeen en het haarself afgesonder van die wêreld. Haar suster, Amy ’n sosialemedia-influencer, daag skielik ná jare by hulle ou plaashuisie op. Die twee susters woon dan saam in hulle ouerhuis en leer weer mekaar ken soos wat Kosie van Niekerk-goed, die blomdiewe, elke dag hulle vrag kom haal. Soos die sustersband verbeter, raak dit al hoe moeiliker vir Mildred, wat vrou-alleen veg teen blomdiewe, privaat ontwikkeling en die staat se wispelturige beleidsvorming insake grondhervorming. Die rolverdeling sluit Kay Smith in die rol van die bloemis Mildred in, René Cloete in die rol van die jonger suster, Amy, en Wilhelm van der Walt. Ontwerp van die produksie word behartig deur Viljoen en Nell van der Merwe. Benoem Keandri van Wyk is die verhoogbestuurder. Kay Smith is bekend as Debra Mortlock in die telenovelle Arendsvlei en is tans te siene in die kykNET speurdrama Projek Dina. René is pas benoem as beste opkomende kunstenaar by die Fiëstas vir haar rol in The Infinite Woman en was in 2020 te sien in die produksie Huppelkind deur Marthinus Basson. Wilhelm van der Walt is ’n veelbekroonde akteur en was al in verhoogproduksies soos Koningin Lear, Klippe wat Val en Dop. Agulhasvlakte is op die volgende datums te sien by Theatre Arts in Observatory, Kaapstad: Die stuk het ’n ouderdomsbeperkering van 16 vir geweld, seks en taal.