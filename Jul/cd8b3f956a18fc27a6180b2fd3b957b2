REEDS 90 inwoners van Mitchells Plain is nou werksaam nadat ’n nuwe gevorderde kontaksentrum hul deure dáár geopen het. Sigma Connected en Shadow Careers het laas week amptelik begin. Hulle is nou hard besig om jeugwerkloosheid deur die kontaksentrum en opleidingsfasiliteit aan te pak. Die opening van die kontaksentrum kom nadat een van die land se voorste maatskappye, Global Business Services (GBS), vroeër ’n aankondiging oor die fasiliteit in Watergate, Mitchells Plain, gemaak het. David Neale, besturende direkteur van Sigma Connected South Africa, sê dit is die eerste GBS-onderneming wat kontaksentrumdienste verskaf vanaf die Kaapse Vlakte. Volgens Neale het Sigma Connected planne om teen 2025 omtrent 1 000 nuwe werke te skep binne Mitchells Plain en op ’n nasionale vlak. Oplossings “Die opening is deur die eerste 90 werknemers, wat by die besigheid in Mitchells Plain aangesluit het, bygewoon. “Ek is trots daarop dat ons die eerste GBS-onderneming in Wes-Kaap geword het wat kontaksentrum oplossings vanaf Mitchells Plain verskaf. “Ons belegging het ’n werklike fokus en profiel aan hierdie gemeenskap gegee en sal vir baie jare vorentoe loopbane skep. “Tot dusver het ons meer as 800 aansoeke vir poste ontvang, met 300 wat binne die eerste paar ure van die advertering van die rolle deurgekom het. “Ek is bly om te sê al hierdie het gekom van plaaslike mense wat in Mitchells Plain woon,” sê Neale. 