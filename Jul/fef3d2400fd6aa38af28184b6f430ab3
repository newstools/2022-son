ONS harte is gebreek. Ons het ons kinders verloor. Met dié hartseerwoorde het pres. Cyril Ramaphosa sy lofrede begin by die massabegrafnis van die 21 jong mense wat op 26 Junie by die Enyobeni Tavern in Scenery Park in Oos-Londen gesterf het. Ramaphosa het ook gekap na mense wat sê hy het meer belangriker goed om op te fokus as om die begrafnis by te woon. "Ek het sommige hoor sê dat ek geen besigheid het om hier na Scenery Park te kom nie. Sommige sê ek het groter probleme om te herstel. "Maar ek vra hulle. Wat is meer belangrik in hierdie land en op hierdie aarde, as die lewens van ons kinders? Dié was nie net die kinders van hul families, van Scenery Park of Oos-Londen nie. Hulle was ons kinders. En dit is hoekom ek hier is. Dit is hoekom ons almal hier is. "Ons is nie hier om politiek te speel nie. Ons is nie hier om enigeen te judge vir wat hulle gedoen of nie gedoen het vir hul kinders of vriende op die aand van 26 Junie 2022 nie. On is hier om te rou oor die 21 jong mense wat gesterf het." Ramaphosa het oor die oorledenes gepraat, waarvoor hulle lief was en wat hulle vir die toekoms beplan het. Die oorledens is Lithemba Velapi, Kungentando Nzima, Lilitha Methuko , Lungile Bekiso, Ovayo Mateyise, Inamandla Wexu, Oyena Ngoloyi, Sikelela Tshemese, Simele Bolsiki, Azizipho Zilindile, Esinako Sanarana, Sinothando Mgangala, Bhongolethu Ncandana, Nathi Ngqoza, Aluncedo Monelo, Inathi Nkani, Mbulelo Rangile, Simmamnkele Sobethwa, Asamnkele Thukuthe, Sandanathi Mahlakahlaka en Thembinkosi Silwane. "Dié is die lewens wat ons verloor het. Hulle is nie net liggame en siele nie. Ons land het jong mense verloor wat dokters, onderwysers, polisiemanne- en vroue, prokureurs, akteurs, sakemense en entrepreneurs wou word. "Hulle het hoop gehad om iets in die lewe te word. Hulle het beplan om na hul families om te sien. Hulle wou hul gemeenskappe en land dien." Hy sê dis nog onbekend wat tot hul tragiese sterftes gelei het, maar sê dit is skandelik dat daar mense is wat die ouers en selfs die jongmense blameer omdat hulle na die tavern is. Hy sê daar is egter dié wat die blaam moet dra. "Blaam moet gelê word by die voete van diegene wat geld maak uit die drome en lewens van die jong mense van Suid-Afrika deur die wet te breek en alkohol te verkoop," sê hy. Ramaphosa sê hy het foto's en videos op sosiale media gesien van jong mans en vroue in Enyobeni tavern op die aand van 26 Junie. Hy sê kinders moes nie by 'n plek vir volwassenes toegelaat of alkohol bedien word nie. Ramaphosa het ook gewaarsku teen die euwel van underage drinking en sê ons is besig om ons toekomstige generasie daardeur te verloor.