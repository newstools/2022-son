HAAI, Sonlanders! Hier kom ’n lelike ding! Charlton gaan na Erica om alle bande met haar te verbreek. Hy kry egter die skok van sy lewe toe sy hom vertel sy is swanger en hy is die pa. Charlton wens meteens hy het Erica nooit ontmoet nie, maar besef dan daar is niks wat hy daaraan kan doen nie. Die brood is in die oond. Wat wag daar nog alles op dié speurder se pad? Geniet nou hoofstuk 6 van CHRISTO MEYER se verhaal “Tussen Twee Vure”. VIR Charlton Vonk voel dit asof die aarde hom kan insluk. As hy geweet het owerspel kom teen só ’n duur prys, het hy liewer sy hande van Erica af gehou. Sonder ’n woord storm hy by die voordeur uit. Per ongeluk trap hy op die hond se stert en spring net-net ’n byt aan sy hakskeen vry. Erica mompel iets, maar Charlton kan nie mooi hoor wat dit is nie. Charlton wil net wegkom. Hy het nie nou die krag om met Erica te stry nie. Sy kan moeilik wees as sy die dag in ’n slegte bui is en vandag is beslis een van daardie dae. Die nuus van haar swangerskap het hom onverhoeds betrap. Dis die heel laaste ding wat hy te wagte was. Hoe deal ’n getroude man met sulke nuus? Dis seker maar sy eie skuld. Niemand het hom gedwing om oor die tou te trap nie. ’n Buite-egtelike baba is nie deel van sy toekomsplanne nie. Sy huwelik kan daaronder ly. Imelda vertrou hom met haar hele hart. Hy wil nie eens dink hoe stukkend sy gaan wees of wat haar familie se reaksie gaan wees nie. “Gaan jy niks sê nie?” roep Erica agterna. “Jy moet net onthou dié is nie my probleem alleen nie. Ons is saam in die ding. Dit baat nie jy hardloop weg van jou verantwoordelikheid nie.” Charlton steek vas. Stadig draai hy om. Erica kyk hom ondersoekend aan. “Raak ontslae van die probleem, Erica. Dis die enigste uitweg. Gaan vir ’n aborsie of iets. “Niemand hoef ooit te weet jy het ’n ... my baba verwag nie. “Dan kan jy aangaan met jou lewe en ek met myne.” Erica skud haar kop. “As ek geweet het jy is so ’n lafaard, het ek jou nooit naby my toegelaat nie. Ek is diep teleurgesteld. “Jy kies dan nou die maklike uitweg. ’n Ware man kyk die waarheid in die oë. Maar ek het nuus vir jou. Ek gaan nie my baba laat doodmaak nie. “Aborsie is moord in my oë en ek wat Erica Cupido is, is nie ’n moordenaar nie.” Charlton voel soos ’n idioot. Hoe kon hy so ’n stupid voorstel maak? Hy weet dan wat ’n sensitiewe onderwerp kinders vir ’n vrou kan wees. Haastig maak hy verskoning. “Ek is jammer, Erica. Ek het nie bedoel om jou te upset nie. Dis net ...” Charlton voltooi nie sy sin nie. Erica kom nader, vryf liggies oor sy skouer. Haar aanraking stuur ’n tinteling deur sy lyf. Nes aan die begin het sy steeds daardie spesiale uitwerking op hom. “Ek wil nie hê ons moet baklei nie, skat. Veral nie noudat daar ’n klein Charlton op pad is nie. Ek gaan jou nodig kry, nou meer as ooit. “Kom in, dan maak ek vir ons koffie. Die water het nou net gekook.” Charlton volg haar gedwee. Hy is soos klei in haar hande. Dis nes hy haar in sy gedig beskryf het. As sy haar vingers klap, doen hy presies soos sy sê. “Hoe gaan jy die saak benader, Charlton?” wil Erica weet waar hulle langs mekaar in die voor­kamer sit. “Hoe gaan jy vir jou vrou van die baba vertel?” “Moet jou nie daaroor bekommer nie. Ek sal weet hoe om haar te hanteer.” Charlton weet hy lieg vir homself. Hy hoop steeds Imelda hoef nooit uit te vind nie. Hy het geen idee hoe hy die nuus aan haar gaan oordra nie. “Ek wil nie hê jy moet jou vrou los vir my nie. Ek sal nooit so iets van jou verwag nie, want dan maak dit van my ’n selfsugtige mens. “Wees net deel van ons kind se lewe. Dis al wat ek van jou verlang. Ek sien nie kans om nog ’n kind op my eie groot te maak nie. Kylie was skaars twee toe die doodsengel haar pa kom haal het.” Ek sal daar wees vir jou, wil Charlton sê, maar hy bedink hom betyds. Laat hy liewer nie enige beloftes maak nie. Hy moet eers verby Imelda kom. Erica was reg toe sy hom ’n lafaard genoem het. Waarom laat hy toe dat sy hom so om haar pinkie draai? Hy het hierheen gekom om hulle affair finaal te beëindig en hier sit die twee van hulle ewe lovey-dovey. Charlton se selfoon lui. Hy kyk op die skermpie en sien dis brigadier Lombaard, sy stasiebevelvoerder. “Vonk, ek hoop nie jy dink ek spy op jou nie.” “Nooit, Brig, hoekom sal ek so iets dink?” “Geniet jy darem jou af dag ... of die bietjie wat daarvan oor is?” “Ek relax net, Brig. Dis al wat ek kan doen.” “Mooi so. Jy beter goed uitrus, want môre gaan ’n lang dag wees.” “Wat gebeur dan môre?” “Ons het ’n tip-off gekry oor die dood van daai laitie wat in ’n vlak graf begrawe is.” “Maar dis mos goeie nuus.” “Juis, dis waarom ek nie die docket vir een van die ander speurders wil gee nie. “Hulle steek lyf weg die laaste ruk. Die hele spul van hulle. As hulle net die helfte van jou passie gehad het, was ons provinsie ’n veiliger plek.” “Ek neem aan Brig wil hê ek moet die skuldige gaan vastrek.” “Die einste. Maar rus behoorlik uit. Stuur groete vir jou vrou.” Hy wil nog sê sy vrou het by haar suster gaan kuier, toe druk Lombaard die foon af. Charlton voel hoe die adrenalien deur sy are pomp. Om misdadigers vas te trek, is waarvoor hy soggens opstaan. As die slagoffer boonop ’n kind was, werk hy drie keer so hard om die skuldiges aan die pen te laat ry. Hy bedank Erica vir die koffie en sê hy moet huis toe gaan om vir môre te gaan voorberei. “As jy wil, kan jy later weer ’n draai kom maak. Ek weet jou vrou is nie by die huis nie en Kylie is vir die vakansie by haar ouma in Skuilrivier. So, ek is ook home alone.” Charlton se hart begin vinniger klop. As Erica eers sulke voorstelle maak, is dit moeilik om nee te sê. “Ek het ’n slimmer idee,” sak Charlton teen sy beterwete af. “Hoekom wag tot later terwyl ons nou jou huis vir onsself het?” Hy sien hoe Erica glimlag. Sy pluk hom aan sy hand en soos ’n gewillige slaaf drentel hy agter haar aan. Reguit slaapkamer toe.