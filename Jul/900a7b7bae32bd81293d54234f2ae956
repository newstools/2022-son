SACHA Mngomezulu is baie bly dat sy span onoorwonne uit die o. 20-somerreeks van Sesnasies-toetse opgeëindig het. Vir die 20-jarige kaptein van die Junior Springbokspan is dit ’n droom wat vir hom en sy span waar geword het. Dié veelsydige agterspeler was onlangs ook lid van die Stormers-groep wat die United Rugby Championship-titel verower het. “Ja, dit is beslis ’n wonderlike gevoel om hier onoorwonne te staan ná vier wedstryde,” het Mngomezulu gesê nadat die Baba-Bokke Dinsdagaand Wallis met 47-27 kafgedraf het. Krediet In die proses het sy span met die o. 20-Sesnasies Somerreeks-titel weggestap. “Nie te lank gelede nie, het ons nie eens rugby gespeel nie. So, World Rugby moet die krediet kry vir die aanbieding van hierdie uitstekende Sesnasies-toernooi. “Hulle het die seuns toegelaat om lewenslange herinneringe te skep,” het ’n trotse Mngomezulu gister gesê. Bafana Nhleko, coach van die Baba-Bokke, het hulde gebring aan sy onoorwonne span. Die Junior Bokke het hul beste vir laaste gelaat toe hulle die laaste wedstryd van die Somerreeks gewen het om hul reis na Italië as die enigste onoorwonne span in die toernooi af te sluit. Die S Ao.20’s het hul Walliese eweknieë getroef nadat hulle Engeland, Ierland en Frankryk op pad na die eindstryd oorwin het. Nhleko het agterna gesê: “Ek is regtig so bly vir die seuns en die hele bestuurspan wat almal so hard gewerk het om dit ’n werklikheid te maak. “Hierdie groep het van die begin af soveel werk ingesit en ek is so bly hulle het hul beloning gekry. “Hulle is ’n wonderlike groep en almal is net so gretig om te leer en te verbeter.” “Dit was so ’n belangrike wedstryd vir ons,” het die Junior Bok-coach gesê. “Ons het geweet Wallis sou agter ons aan kom, veral ná die begin wat ons in die eerste helfte gehad het.”