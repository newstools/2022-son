DIE derde ronde van die gewilde Denis Goldberg Champions League vind Sondag op Johnson Road in Rylands, Athlone, plaas. Dié toernooi is vir al die LFA’S se kampioenspanne in die afdelings o. 13, o. 15, o.17 en o.19. Volgens Bennett Bailey, president van Safa Cape Town, word dié toernooi gehou om die anti-apartheid-aktivis Denis Goldberg te vereer. Die vorige rondes van dié reeks het skitterende sokker opgelewer. Die verwagting is dat die vonke weer behoorlik gaan spat op die LFA Rygate se velde. Die verrigtinge begin 09:00 met die openingswedstryd tussen die o. 13- spanne van Manenberg FC en Red Tigers van die Simunye LFA. In die o. 13-afdeling is daar ook vier lucky teams, Jamestown United (Athlone LFA), Barcelona (Good­hope), Mahlangu Stars, (Mandela Park) en Masi­thandane (Nyanga) wat almal ’n bye geniet. Gedugte Die uitstaanstryd in die o. 17-afdeling is dié van Rygerdal FC wat swaarde kruis met die Academy-span van Cape Town Spurs In die o. 19-afdeling word daar veral uitgesien na Steenberg United se kragmeting teen die gedugte Zizwe United, terwyl Ulana Soccer Academy en Stellenbosch FC ook groot belangstelling sal lok. Stellies lek ook nog sy wonde nadat hy met 4-0 kafgedraf is deur Cape Town City in laas week se Engen Knockout Challenge Final vir o. 18-spanne.