HULLE is nou “The City of References” in plaas van “The City of Cape Town”. Só voel ’n inwoner van Blue Downs in Eersterivier, Rayno Mouton, nadat hy ’n bloutjie met die stadsraad geloop het. Nou voel Mouton die council speel ’n “reference number game” met hom. Hy vertel sy droewige verhaal: “In Januarie vanjaar, toe bars ’n waterpyp net buite my erf. “Ek stel toe die council in kennis en hulle het nogal gou gekom om die probleem te fix. “Maar toe beskadig hulle in die proses my vibracrete-muur voor in my erf. Hulle belowe toe om dit die volgende dag te kom fix en hulle sit toe solank so ’n lelike stuk draad fence op om die gat toe te maak.” Ná twee weke was daar nog niks te sien van die council-werkers nie. Mouton bel toe in en log ’n complaint. Hulle gee hom toe reference-nommer. “Twee maande daarna het hulle nog niks kom regmaak nie,” gaan Mouton voort. “Ek gaan toe tot by hulle kantore in die Kaap met my reference-nommer. Hulle kon toe ewe skielik nie die reference-nommer op hulle system opspoor nie. Ek kry toe ’n nuwe reference-nommer, en hulle belowe om my muur binne ’n maand te kom fix. “In April toe skitter hulle toe nog steeds deur hulle afwesigheid en ek gaan toe wéér Kaap toe. Haastig “Die persoon daar belowe toe om ’n email direk na die span wat daarmee werk, te stuur om na die skade te kom kyk. “Ek’s toe haastig huis toe, ingeval die werkers daar sou opdaag. Maar ek’t my blou gewag.” Volgens Mouton bel hy toe weer op 28 Junie en kry weer ’n ander refer­ence-nommer — die laaste keer was op 14 Julie. “Maar, die ironie van die laaste oproep is dat hulle my toe presies dieselfde reference-nommer gee as die eerste keer toe ek die problem aangemeld het.” Die Stad Kaapstad se mayco-lid vir water en sanitasie, Zahid Badroodien, sê die kontrakteur het Mouton gekontak. Hy sê hulle moet nou ontmoet om planne te finaliseer, wat die herstel van die muur insluit.