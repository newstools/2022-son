DIE harde werk gaan nou in alle erns begin. Só het Hassiem Samsodien, coach van Hamediehs, Saterdag gesê nadat sy span ’n naelskraapse oorwinning van 15-13 oor Gardens in ’n City League-klubrugby-game van die Westelike Provinsie op Vygieskral in Athlone behaal het. Hamediehs het met dié oorwinning sy onoorwonne status in die kompetisie behou en met net een game wat oorbly, basies seker gemaak dat hy vir die Promosieliga gekwalifiseer het. “Ja, dit het alles neergekom op ’n strafdoel in die doodsnikke,” het ’n verheugde Samsodien agterna gesê. “Dit was nou nie die mooiste rugby game nie, en somtyds sal jy maar hierdie soort oorwinnings moet vat. Ons het die boks ge-tick en beweeg nou aan na volgende week. “Om eerlik te wees, was dit beslis ’n game van twee helftes. In die eerste helfte was ons dalk die beste span op die veld, maar in die tweede helfte het Gardens die game na ons gebring. Ek haal my hoed af vir hulle. Rugby kan ongelukkig somtyds ’n wrede game wees. Die bal is nie rond nie en die game kon maklik enige kant toe gegaan,” het Samsodien gesê. Hammies se coach sê dit was nog altyd sy span se doelwit om ’n voet in die promosieliga te kry. Hy is net bly dat dit nou ’n uitgemaakte saak is dat hulle in die topdrie van die City League sal eindig. “Daar bly net nog een game oor — teen Masiphumelele. Ons gaan na die beste van ons vermoë vir daardie een voorberei. Ons is wel onoorwonne, maar gaan niks ligtelik opneem nie. “Dit sou altyd ’n uitdaging wees om in die Promosieliga te kom. Die regte werk gaan nou in alles erns begin,” het hy gewaarsku. In ander City League-aksie het Violets vir ’n groot opskudding gesorg toe hulle daarin geslaag het om die tot dusver onoorwonne Masiphumelele, se run tot ’n einde te bring. Violets het die game teen Masi met 6-0 op Chukker Road in Kenwyn gewen. Silvertree was met 21-12 te sterk vir Caledonian Roses op Noll Avenue in Athlone, terwyl Young Ideas vir Polisie met 57-38 gelooi het. Northern, Southern en City League-uitslae: NORTHERN LEAGUE Manenberg Rangers 17, Blakes 34; Stellenbosch Corona­tions 7, Van Der Stel Evergreens 27; Whistling Wheels 6, Sir Lowrians 17; Windmeul United 33, Excelsior 15. SOUTHERN LEAGUE Lagunya 17, Young Stars 11; Rocklands 42, Thistles 0; Titans 26, Peninsula 12. CITY LEAGUE Caledonian Roses 12, Silvertree 21; Hamediehs 15, Gardens 13; Violets 6, Masiphumelele 0; Young Ideas 57, Police 38.