SUPERLIGA C-promosie is vanaf dié naweek op die spel wanneer die nege beste spanne onderskeidelik uit die Westelike Provinsie se City-, Northern- en Southern-klubrugbyliga mekaar gaan pak. Uit dié drie ligas behoort Van Der Stel Evergreens (Northern), Hamediehs (City) en Lagunya (Southern) die vroeë gunstelinge vir promosie te wees. Dit nadat hulle in hul afdelings as wenners vir deelname aan die Top-9 gekwalifiseer het. Evergreens en Hamdediehs betree die Top-9 as die enigste onoorwonne spanne. Lagunya het een wedstryd verloor. Maar soos dit al in die verlede bewys is, tel sukses in jou eie afdeling maar vir min wanneer daar teen die beste uit die ander streke kragte gemeet word. Evergreens is een so ’n span wat hiervan kan getuig. In 2018 het dit gelyk asof dié Stellenbossers geen gelyke het nie. Blakes, ook van Stellenbosch, ken ook goed die verhaal van uitmis in die Top-9. So ook Masiphumelele en Hamediehs wat in 2019 die Top-9 gehaal het, maar nie verder kon vorder nie. Bepalings Vir dié klubs is daar egter nou weer ’n massiewe kans om in een van die WP se drie voorste ligas te speel. Daar is gisteraand met die ringkoppe in beheer van WP-klubrugby gesels oor die bepalings vir die Top-9. Die Top-9 se spanne is: Atlantis, Blakes, Hamediehs, Lagunya, Masiphumelele, Northerns, Sir Lowrians, Van Der Stel Evergreens en Violets.