JADEN Hendrikse sê hy gaan nie met enige spesiale sirkus-toertjies vorendag kom nie, maar dit gee hom groot vertroue om te weet die coaches glo in sy vermoëns. Die 22-jarige skrumskakel is gister in die Bok-span ingesluit om in Saterdag se derde en beslissende toets teen Wallis in die Cape Town Stadium te speel. Die boorling van King Williams Town in die Oos-Kaap wat Saterdag in net sy derde toets gaan speel, is bo die ervare Faf de Klerk in die beginspan ingesluit. De Klerk, met 36 toetse agter se naam, was tot dusver die Bokke se eerste keuse vir die nr. 9-trui. Die blondekop, wat in die eerste toets diens gedoen het agter die Bokke se oond, is op die plaasvervangerbank ingesluit. Hendrikse, wat laas week in die nederlaag van 12-13 teen Wallis in aksie was, het sy plek in die nr. 9-trui behou. Hy het gister aan Son by die Arabella-gholflandgoed naby Hermanus gesê: “Ja, die coaches back my en ek gaan net die game benader met ’n simpel plan waar ek my basics goed wil doen. “Dit gaan soos ’n final vir ons wees en die nerves gaan uiteraard ’n bietjie pla. “Ek glo egter wanneer ek eers aan die gang kom sal die nerves weggaan en ek is vol vertroue dat ek daarna die game plan kan uitvoer. “My job is net om met ’n eenvoudige plan die game in te gaan. Ek gaan uit om die plan tot die beste van my vermoë uit te voer om seker te maak ons kan Saterdag wen. My job is is net om verskillende prentjies te sien. Ek het baie by Faf en Herchel (Jantjies) geleer oor hoe om die game te bestuur. Op toetsvlak gaan dit meer oor die detail en om dit akkuraat uit te voer. Jacques Nienaber, die Bok-breier, sê hulle het span- en spelerkombinasies gekies omdat elke speler iets anders met hul circus tricks na die partytjie kan bring. Gesprek “Daar is ’n spesifieke game plan wat ons as ’n grondslag gebruik, maar binne daardie game plan moet die individue met hul ’n spesifieke circus act vorendag kom. “Ons het ’n eerlike gesprek met die spelers gehad en hulle vertel wat ons hierdie naweek van hulle vereis en wat ons graag wil sien in terme van hul vertoning. “Hopelik kan hulle die job doen en ons kan die gewenste uitslag kry. “Ons het hoë standaarde as ’n span, en ons wil dit graag handhaaf en momentum bou met ’n uitdagende seisoen wat voorlê.” DIE SPRINGBOK-SPAN IS: Damian Willemse, Cheslin Kolbe, Lukhanyo Am, Damian de Allende, Makazole Mapimpi, Handré Pollard, Jaden Hendrikse, Jasper Wiese, Pieter-Steph du Toit, Siya Kolisi (k), Lood de Jager, Eben Etzebeth, Frans Malherbe, Bongi Mbonambi, Trevor Nyakane. BANK: Malcolm Marx, Steven Kitshoff, Vincent Koch, Franco Mostert, Kwagga Smith, Elrigh Louw, Faf de Klerk, Willie le Roux.