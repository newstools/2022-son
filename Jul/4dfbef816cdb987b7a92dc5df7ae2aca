BARBARIANS tuis in die D’Almeida-stadion is gevaarlik en aan die brand. Vra maar vir Evergreens, wat Saterdag in Mosselbaai met 6-12 teen die tuisspan in ’n Superliga-wedstryd van die Suidwestelike Distrikte vasgeval het. Herwin Die oorwinning is, ná ’n swak begin in vanjaar se veldtog, net die regte doepa vir Baabaas in hulle herbouproses om die gemoedere op en van die veld af te kalmeer. Wat verblydend vir die jong afrigtingspan van Raimothy du Preez (head coach) is, is dat Curshwon Mono lyk of hy sy vorm herwin het. Dit is Baabaas se vyfde oorwinning ná 14 wedstryde en is beslis ’n reuse-moraal-booster. Dit is ’n bewys dat die span net geduld benodig om weer ’n krag te kan wees. Mono, een van die belowendste agterspelers in die streek, het een van sy span se twee drieë gedruk in die sege wat vir ’n groot opskudding gesorg het. Mono het twee weke gelede in die stryd teen Bridgton op die Plate in Oudtshoorn op heelagter begin. Du Preez het hom Saterdag teen Evergreens weer in dié rol ingespan. Josh Hermanus het die ander drie gedruk en Macdelin Saayman het met die doelskop geslaag. Die nederlaag is ’n terugslag vir die Eva se strewe om die semi’s te haal. Maar gelukkig vir Eva het Groot-Brak, wat die vierde plek op die punteleer beklee, ook teen Heidelberg verloor. Albei spanne staan op 48 punte, met Brak wat ’n beter punteverskil het. Intussen het Crusaders sy wedstryd Vrydag teen Eagles Stars afgehandel en met 65-3 geseëvier. Ander uitslae: George 36, Bridgton 14; Barbarians 12, Evergreens 6; Groot-Brak 17, Heidelberg 24; Jaguars 16, Maori’s 11; Progress 56, Blanco 10; Crusaders 65, Eagle Stars 3.