IS DIE sekspes R. Kelly verloof? Dís die vraag op baie se lippe nadat Joycelyn Savage in ’n brief genoem het sy en die R&B-sanger is verloof en diep verlief. In haar brief aan die hof vra Joycelyn dat R. Kelly ’n ligte vonnis opgelê word. Die skrywe is deur die sanger se regspan ingedien voor sy vonnisoplegging. Ongelooflik Sy skryf: “Die brief is ter ondersteuning van Robert se vonnisoplegging, om aan die hof te verduidelik dat ek nie die slagoffer is soos wat ek uitgebeeld word nie.” Sy beskryf haar verhouding met R. Kelly as “ongelooflik” en “die beste ding wat nog met haar gebeur het”. Die sanger is skuldig bevind aan nege aanklagte wat rampokkery, omkopery en sekshandel insluit. Joycelyn noem ook daar is ’n spesiale band tussen hulle. “Die Robert wat ek ken, is ’n gawe mens, sag en vriendelik. “Hy is gefokus op sy doelwitte en die dinge wat oor hom gesê is, met my en ander vroue wat teen ons wil aangehou word, is absoluut onwaar.” Die 26-jarige sê ook dit breek haar hart dat sy as ’n slagoffer uitgebeeld is. Dié verhoor het verlede September tot ’n einde gekom. R. Kelly het onskuldig gepleit. Hy is op 29 Junie tot 30 jaar tronkstraf gevonnis, byna twee weke nadat Joycelyn die brief aan die hof geskryf het. 