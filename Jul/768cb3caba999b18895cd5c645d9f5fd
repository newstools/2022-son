DAARDIE Dinsdagaand sien ek nog my vriend se gesig voor my geestesoog. Ek besef toe dat ek hom lank laas gebel het. Ek het hom lank laas gevra hoe dit nog met hom gaan. Ek besluit toe dat ek hom die volgende dag sou bel, al is dit net om weer sy stem te hoor. Maar dáárdie Woensdagoggend kry ek toe die skokkende nuus — gestuur deur ’n ander vriend van my — James Bhemgee het afgesterf. Daardie eerste paar minute het ek gesukkel om die skokkende nuus te verwerk. Nee, ek moes seker maak! En dis toe in die social netwerke waar die waarheid my tref: My vriend is nie meer met ons nie! Suid-Afrika het ’n ikoon verloor. Verwyte Die social netwerke het gegons met huldeblyke, van mense wat saam met hom in musiekbedryf gewerk het, van vriende, familie en aanhangers. Hoekom het ek hom die laaste tyd so afgeskeep? Nou is hy weg! kom die verwyte by my op. Ek het James ontmoet so ses jaar gelede deur die komediant Ashley Pienaar. Dit was toe ek my eerste artikel oor hom geskryf het vir die destydse Son op Sondag. Vanaf daardie eerste dag af het ons vriendskap net sterker geraak. Want hy het daardie wonderlike persoonlikheid en nederige geaardheid gehad wat my sommer onmiddellik na hom aangetrek het. ’n Ware mens-mens, wat sy medemens bo homself sou stel. Toe ek hom in Desember 2019 vra om op te tree by my kleinneef se troue, het hy sommer aangebied om dit verniet te doen — hoewel ek hom tog agterna vergoed het as blykie van waardering. Dít is die mens wat hy was. Soms het ek hom vergesel na sy gigs, hetsy vir ’n artikel of sommer net om sy optredes te gaan geniet. Dan het ek in verwondering gesit en staar na wat die man kon vermag met sy uitsonderlike, sterk stem. Hy het gelewe vir sy musiek. Hy het hom uitgeleef in sy musiek. Tweede beste was nie goed genoeg vir hom nie. Agterna kon ek spog dáárdie man wat die skare nou so in vervoering gehad het, daardie man is my vriend, ’n vertroueling, iemand wat ek met my diepste geheime kon vertrou. Ek sal nie ophou praat van James nie. Ek sal altyd verkondig wat ’n wonderlike persoon hy was. Ek sal oor sy uitsonderlike talent praat. Ek sal sy legacy wat hy hier agtergelaat het, lewend hou. Ek wil nie hê dat so ’n groot naam ’n vroeë dood sterf nie. His voice is still, but we must let his name and melodies echo across the centuries. Because he deserves it!