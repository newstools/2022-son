DIE Wes-Kaapse o. 15-skolerugbyspan is vanjaar se National School Sport winter champions. Dié span was deel van die Wes-Kaapse afvaardiging wat verlede week goud op die Spele in Johannesburg verower het. Dié byeenkoms het in die skoolvakansie plaasgevind. Die rugbyspan, wat deur Alfredo Barends afgerig is, het die Noord-Kaap in die eindstryd met 32-3 verniel. Die Wes-Kaapse span het die toernooi onoorwonne afgesluit. Barends het ook die Boland se Groot Uitdaagbekerspan Vredenburg afgerig. Die toernooi het op die sportterrein van die Hoërskool Hans Moore plaasgevind. Barends sê die gesprek met die spelers oor hul “Road to Gold” was deurslaggewend. “Ons het net een dag voor ons vertrek as span bymekaar gekom. “Dit was dus baie belangrik om die spelers sielkundig reg voor te berei. “Daar was geen fout met hulle talente nie. Die spelers was skerp, fiks en hulle vaardighede moes net binne spanverband reggetrek word.” Hy het ook Brian Willemse, die spanbestuurder en sy hulpafrigter, geloof vir sy rol. Die Wes-Kaapse span het met agt goue medaljes, sewe silwer en drie brons teruggekeer. Die rugbyspan se pad na sukses was soos volg: klop Oos-Kaap 38-5; k Noordwes 38-0; k Mpumalanga 40-0; k Limpopo 88-0; SEMI: k KZN 15-0; FINAL: k Noord-Kaap 32-3.