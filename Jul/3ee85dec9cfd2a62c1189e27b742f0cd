VYF mense is Saterdagaand in twee afsonderlike voorvalle in die informal settelement Tembelihle, in Lenasia, doodgeskiet. Die polisie in Gauteng het gesê 'n groep mense het om 'n vuur gesit en dominos speel toe 'n onbekende verdagte of verdagtes omstreeks 19:30 op hulle begin losbrand het. Lt.kol. Mavela Masondo, 'n polisiewoordvoerder, sê: "Vier mense is op die toneel dood verklaar terwyl twee mense na die naaste hospitaal geneem is nadat hulle skietwonde opgedoen het." In 'n afsonderlike voorval in dieselfde area is 'n 36-jarige man wat blykbaar van sy besittings, insluitend 'n selfoon en fiets beroof is, doodgeskiet. Die motief vir die skietvoorvalle kan in dié stadium nie bevestig word nie. Die polisie ondersoek vyf sake van moord en twee van poging tot moord. Vroeër die week is sewe verdagtes in hegtenis geneem in verband met 'n skietery in Alexandra wat die lewens van ses mense geëis het. Daar word beweer 'n bende het op 'n rooftog en skiettog in die township gegaan. Tydens die arrestasies het die polisie 'n vuurwapen, leë magasyne en 10 selfone gevind.