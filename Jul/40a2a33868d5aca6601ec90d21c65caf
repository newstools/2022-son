DIE parlementêre portefeuljekomitee oor samewerkende regering en tradisionele sake het 'n beroep op die nasionale vervolgingsgesag (NVG) gedoen om voorkeur te gee aan sake wat verband hou met onwettige inisiasieskole. Die komitee wil daardeur hê die NVG moet seker maak dat diegene wat regulasies breek, die mag van die gereg moet voel. Die versoek kom nadat die komitee die afgelope week weens talle sterftes, verskeie inisiasieskole in die Oos-Kaap besoek het. Hulle het voorheen gevra dat alle inisiasieskole wat onwettig bedryf word, moet sluit. "Die hoofbekommernis van die komitee is die gesondheid en welstand van initiates en die voorkoming van verdere sterftes," het die komitee tydens hul besoek aan die Oos-Kaap gesê. Hulle het ook initiates besoek wat in die hospitaal opgeëindig het.