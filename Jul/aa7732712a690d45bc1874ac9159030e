DIE minister van maatskaplike ontwikkeling, Lindiwe Zulu, het veranderinge aangebring aan vereistes van wie in aanmerking kan kom vir die R350-toelaag. Voorheen sou iemand, wat 'n inkomste van R350 of meer verdien, se aansoek afgekeur word. Weens kommer dat minder as 50% van aansoeke goedgekeur is, is dié bedrag nou na R624 verhoog. Luidens die departement van maatskaplike ontwikkeling se verklaring, is net 5,2 miljoen begunstigdes, uit die 11,4 miljoen wat in Junie aansoek gedoen het, goedgekeur. Hoewel die bedrag, om vir die toelaag te kwalifiseer, verhoog word, bly die toelaag self R350 vir die tydperk van 1 April tot 31 Maart 2023. As deel van die nuwe veranderinge, moet die applikant nou ook elke drie maande bevestig dat hy of sy dit nodig het. Altesame 11,4 miljoen mense het al vir die grants aansoek gedoen, waarvan 43% mans was en 57% vroue. Altesaam 21 207 nie-burgers het aansoek gedoen. Die meerderheid (15 882) van hulle is afkomstig van Lesotho en het spesiale permitte. Asielsoekers het 2133 van die aansoeke uitgemaak. Altesaam 1613 Zimbabwiërs en 1579  Angolese met spesiale permitte het ook aansoek gedoen. Mense onder 35 maak 60% uit van die aansoekers en 40% van die aansoekers het 'n graad 12-kwalifikasie en 5% van hulle het tersiêre opleiding.