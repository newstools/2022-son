'N TUINIER van Ceres het soos mis voor die son verdwyn. Familie en kollegas van Basil Koopman (36) bekommer hulle byna dood oor hy nog niks van hom laat hoor het nie. Koopman is al reeds 'n paar jaar by 'n bekende restaurant tussen Bella Vista en Hamlet werksaam. Daar word nou gevrees dat hy dalk vermoor, en sy liggaam iewers gedump is. Koopman het volgens sy kollegas nog Saterdag nadat hy klaar gewerk het, sy pay in harde kontant van sy larney gekry en hy het toe gesê hy gaan na vriende op Hamlet vir die weekend. Maandag, toe Koopman nie vir diens aanmeld nie, het sy kollegas bekommerd geraak. Werkers sê dat mense hom die dag van sy verdwyning nog teen die Hamlet-pad gesien het, waar hy gehike het. Volgens die werkers het hulle ook Koopman op sy selfoon gebel, en dat 'n onbekende dit geantwoord het. Koopman het nog nooit uit sy werk gebly nie en is 'n jeugleier by sy kerk. Die jeug is ook baie bekommerd oor hy nog niks van hom laat weet het nie. Hy het ook nog nooit net geloop en nie terug gekom nie. Volgens sy werkgewer, André Paxton, was Koopman laas geklee in 'n blou denim jeans, kleurvolle hemp en het hy 'n baseball cap opgehad.