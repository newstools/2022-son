Die skoolvakansie staan nou vinnig einde se kant toe en Dinsdag is dit back to school. Vir ’n groep kinders van Pineview in Grabouw was dit ’n uitsonderlike holiday. Die organisasie, Die Straat se Kind, het die kids lekker bederf met ’n vakansieprogram. Daar was verskillende aktiwiteite, sport events en ’n danskompetisie. Meer as 200 kinders is daagliks vermaak en het ook iets te ete gekry. Chenelle Franke van Die Straat se Kind vertel: “Op 29 Junie was dit my baba se eerste verjaarsdag en my man het ons spaargeld gaan trek en vir meer as 200 kinders party packets gaan koop. “Dis hoe ek voel oor al die kinders van my gemeenskap. My hart raak seer as ek nie vir hulle iets kan gee of doen nie. “Tydens die program het mense al in lyne gestaan voordat die kos klaargemaak is.” Verlede week was die Mnr. en Mej. Skoolvakansie-kompetisie gehou. Franke sê die hele program was op ’n oop stuk grond gehou, maar Groenberg Sekondêr het aangebied dat die modelling-kompetisie by hulle aangebied kan word. Wat dinge moeilik maak, is dat alles gedoen is sonder groot befondsing. Organiseerders wil egter die gemeenskap van Grabouw bedank vir dié wat bygedra het om die program ’n sukses te maak. 