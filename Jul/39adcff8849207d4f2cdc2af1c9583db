IERLAND het net die All Blacks vir 15 minute op Eden Park kom skrikmaak. Die eindtelling in die eerste toets tussen Nieu-Seeland en die Iere was 42-19 in die Kiwi’s se guns. En dit nadat dit gelyk het asof dié game ’n taai ene sou wees. Met die Iere se fisieke pak voorspelers aan die spits, en Jonathan Sexton wat op losskakel die All Blacks laat bontstaan het, was dit alles Ierland vanaf die begin van dié kragmeting. Dit het gelyk asof die All Blacks net gaan probeer om vas te byt, veral nadat hulle gedurende die week voor die game verskeie spelers en selfs coaches verloor het. Covid-19 het kom besoek maak aan die All Blacks se kamp en daar moes geskarrel word om ’n span aanmekaar te sit om die Iere te kan aanvat. Maar al is die All Blacks se voorbereiding deurmekaar gekrap, is Nieu-Seeland nie ’n maklike plek vir besoekende spanne om te kom wen nie. Veral nie as besoekers, soos die Iere gister gewys het, nie die kans gaan benut om die All Blacks al reeds vroeg weg te blaas, of in die kragmeting te bly nie. En net só sou dit toe maar nou uitdraai vir die Iere nadat die All Blacks hul eerste drie gaan druk het om die Iere se eerste vyfpunter vroeg in die stryd uit te kanselleer. Toe die ref sy fluitjie vir rustyd blaas, was daar niks oor van die sterk Ierse begin nie, met die All Blacks wat nog drie keer die doellyn gaan oorsteek het om met 28-5 te gaan water drink. Die tweede helfte was darem meer gelyk, en ? mens kan selfs aanvoer dat die Iere die oorhand gehad het, maar as die scoreboard lees 42-19, dan gaan mense sê jy was nooit rerig in die game nie. Ierland het egter baie hard probeer en is net deur uitstekende defence van die All Blacks van meer punte verhoed. Daar was omtrent vier tot vyf kere waar die Iere oor die doellyn was, maar die ref of TV-ref kon nie die drieë toeken nie. Dit weens hanteerfoute deur die Iere of ’n All Black wat die bal gesmoor het. Daar bly egter twee toetse oor vir die Iere om te probeer om vir die eerste keer in Nieu-Seeland te gaan wen. Maar daar is nou ? sterk moontlikheid dat Sexton, wat ook die kaptein is, nie in volgende naweek se tweede ontmoeting in Dunedin gaan speel nie. Sexton het harsingskudding opgedoen, so ook die haker Dave Heffernan. Dit beteken dié twee sal eers weer in aanmerking kom wanneer die derde toets beslis word. ALL BLACKS – driee: Jordie Barrett, Sevu Reece, Quinn Tupaea, Ardie Savea (2), Pita Gus Sowakula; doelskoppe: Jordie Barrett (6) IERLAND – driee: Keith Earls, Gary Ringrose, Bundee Aki; doelskoppe: Joe Carberry (2)