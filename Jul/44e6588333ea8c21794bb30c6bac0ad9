DAMIAN de Allende sê die Baba-Bokke het die Springbokke gewys hoe om Wallis te klop. Suid-Afrika kom Saterdag in die derde en beslissende toets teen Wallis in die Cape Town Stadium te staan. Die Junior Springbok-span het Dinsdagaand die eindstryd van die o. 20- Ses Nasies-reeks teen Wallis met ’n allemintige 47-27 gewen. Die 30-jarige veteraan van 59 toetse was beïndruk met veral die vertoning van die 19-jarige binnesenter Suleiman Hartzenberg. Hartzenberg, wat van Manenberg op die Cape Flats afkomstig is, het twee drieë in die final gedruk. De Allende het gister aan Son by die spanhotel op die Arabella-gholflandgoed naby Hermanus gesê: “Ja, dit was baie exciting om te watch. Die vlak van die spelers se skills was baie hoog. “Die manier hoe hulle hul bewegings execute het, was baie impressive. “Hulle het Wallis stukkend gespeel en het die tone geset vir die week waar ons Saterdag dieselfde teen die seniorspan mopet doen. Oor Hartzenberg het hy gesê: “Ek dink hy was een van die uitstaande spelers. Hy het dit vanjaar ook vir UCT in die Varsity Cup gewys. Soos ek vroeër gesê het oor kompetisie, is dit lekker om youngsters te sien wat hand opsteek en rugby speel soos hy tans doen. “Dit is great vir hom en great vir SA Rugby. “Hopelik kan hy voortaan net vordering maak deur ’n beter speler te word. Uitgeslape De Allende het egter erken dit gaan Saterdag beslis nie maklik wees nie omdat die Drake ’n uiters talentvolle agterlyn het. “Hulle het ’n backline met baie caps en met groot, ervare en uitgeslape spelers wat beslis weet wat hulle op die veld doen. “Ons sal moet goed reageer, want ons weet wat hulle gaan bring. Hulle gaan altyd iets anders probeer, veral om ons van stryk af te bring sodat ons nie ons job kan doen nie. “Daar is tye in games wat dit ons ’n bietjie frustreer. Ek was nie in die tweede toets in aksie nie. Ek dink ons het dit in die eerste toets goed gehanteer.” De Allende was ook vol lof vir Eben Etzebeth, wat Saterdag in die 100ste toets gaan uitdraf. “Ek was gelukkig genoeg om saam met Eben vanaf o. 19 te speel. Hy was ongelooflik vir Suid-Afrika die afgelope 10 jaar. “Hopelik kan ons sy 100ste met ’n oorwinning vier,” het De Allende bygevoeg.