BEAUFORT-WES. – Dié eerste 100 dae is maar net die begin van baie dinge wat nog sal kom. Só sê die mayor van die Sentraal-Karoo-distriksmunisipaliteit, Gayton McKenzie. Hy het vandeesweek eksklusief met Son gepraat op die vooraand van sy 100ste dag op kantoor. McKenzie, wat vandag sy eerste 100 dae as die mayor klaarmaak, hou vol hy het “over-deliver” op sy beloftes. Hy sê: “Ek het belowe om die swembaddens reg te maak en die potholes reg te maak. “Ek het egter ver meer as dit gedoen.” McKenzie het Son vroeër vandeesweekop ’n toer gevat van besighede wat geopen is sedert hy in Beaufort-Wes oorgeneem het. Volgens hom is daar sover sowat 300 werkgeleenthede geskep en meer is in die pyplyn. Daar is reeds ’n bakkery, mechanical engineering-werkswinkel, teerfabriek, baksteenfabriek en asfaltfabriek geopen. Die klerefabriek is tans besig om die opleiding van sy werknemers af te handel voordat hy begin opereer. McKenzie het Son vandeesweek ook na ’n aluminiumfabriek geneem wat binnekort geopen gaan word. Volgens hom het al dié beleggers en sakemense hul besighede Beaufort-Wes toe geneem omdat hulle vertroue in hom as ’n besigheidsman en entrepreneur het. Uris Hendricks vertel aan Son hy het ’n nuwe meubelbesigheid in Beaufort-Wes geopen. Hendricks sê hy het van Johannesburg verhuis om sy meubelwinkel, Hendricks Lounge, te open. Hy sê hy glo in McKenzie, wat hy hom deur sy besighede ontmoet het. Glo McKenzie sê meer besigheidsmense soos Hendricks, met ervaring en expertise, sal in die volgende weke en maande na Beaufort-Wes verhuis. Hy meen dis omdat hulle in hom glo en hulle weet as hy sê iets is só, dan is dit die geval. “Ons is besig om iets groot hier te bou,” sê hy verder. “Dié is net die begin.”