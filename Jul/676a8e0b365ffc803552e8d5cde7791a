DALI Fekenisi, coach van Hout Bay United se vrouesokkerspan, is redelik tevrede met die vordering en rekenskap in sy debuut-seisoen in die Wes-Kaapse streek van die Sasol League. Dit is ten spyte van ’n ontwrigte begin tot die seisoen en met gedugte teenstanders soos Spurs Ladies en Sho­sholoza. Hout Bay, wat vyfde is uit nege spanne in Stream B, het tot dusver net vier wedstryde gespeel, teenoor die ses wedstryde wat die meeste van die ander spanne reeds agter die rug het. “Dit was tot dusver ’n baie interessante ervaring,” het Fekenisi toegegee. “Ons het die seisoen met ’n stop-start begin, met ons teenstanders wat vir die eerste drie wedstryde nie opgedaag het nie. “Dit is waarom ons nou nog catch-up speel. Ek is egter redelik tevrede met hoe dinge verloop. “Ek dink ons het ’n goeie span, met van die spelers wat al voorheen vir ander klubs in die Sasol League uitgedraf het,” het hy bygevoeg. Eerste Hout Bay ontvang Saterdag besoek van die huidige voorloper, Cape Town Roses, en Fekenisi verwag ’n klipharde stryd. Fekenisi meen dit is nog ’n geleentheid vir sy spelers om te groei teen ’n “gedugte” teenstander soos Roses. “Hulle het tot dusver net een wedstryd verloor en is ’n force om mee rekening te hou,” vertel hy verder. “Maar ons is nie ’n span wat maklik afgeskrik word nie en ons is vol vertroue dat ons goeie rekenskap van onsself sal gee.”