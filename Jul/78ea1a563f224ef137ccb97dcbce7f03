VIR anders-bevoegde kinders om net vir een dag ‘normaal’ te voel, is Carmen Snyders se doelwit in die lewe. Vir die mammie, wat ’n outistiese seuntjie grootmaak, is dit belangrik om ’n omgewing te skep waar hierdie soort kinders gemaklik voel om net hulself te kan wees. Snyders wil graag ’n fun day hou vir die kinders wat nie gewoonweg ‘normaal’ is nie - en hierdie keer is dit nie net vir outistiese kinders nie, maar met enige ander vorm van gestremdheid. Sy wil dan graag vir hulle ’n winter starter kit en ’n warm bord kos gee. As student en ma van twee is dit egter onmoontlik vir haar om alles op haar eie te doen, daarom hou sy ’n high tea op 9 Julie om fondse in te samel. Snyders vra die gemeenskap se bystand om haar te help om dit moontlik te maak, deur ’n kaartjie te koop vir die event. Kaartjies kos slegs R150. Enige ander donations, soos serpe, sokkies, handskoene of mussies is ook welkom, wat kan bydra tot die winter starter kit, óf die warm bord kos vir die kinders. Snyders vertel met die outistiese dag wat sy in April vir kinders met outisme gehou het, het sy die behoefte in die gemeenskap gesien. “Die dag was ’n groot sukses. “Ek het toe gesien hoeveel ander mammies hier is wat met dieselfde probleme as ek sit.” Volgens Snyders lewe baie van die mammies nog in denial omdat hulle kinders nie ‘normaal’ is nie. “My hoofdoel is om die narrative van bewustheid na aanvaarding te verander.” Snyders noem dat kinders met Outisme, Down-sindroom en Serebrale gestremdheid, ook eers ’n persoon is, vóór hul gestremdhede, en sy wil die stigma verander. “Dit is hoekom ek hierdie platform skep om ander in ons gemeenskap op te voed en om mammies te help wat deur dieselfde ervarings as ek gaan. My hoofdoel is om ’n ondersteuningsgroep vir mammies/versorgers en gesinne in die area te begin, maar ek benodig ’n plek daarvoor. Hopelik volgende jaar sal ek dit kan doen.” Vir besonderhede, kontak Snyders by 066 255 0074.