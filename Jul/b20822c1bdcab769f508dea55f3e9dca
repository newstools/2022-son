DIE kykNET Silwerskermfees soek na opkomende dokumentêr- filmmakers. Dokkies is die laaste paar jaar aan die snykant van filmvervaardiging en dié genre maak ’n geweldige bydrae tot ons verstaan van ingewikkelde werklikhede en verskaf leergeleenthede sowel as vermaak. Groeiende kykersgetalle wys dokumentêre films en TV-reekse raak wêreldwyd al hoe gewilder. Dit was egter nog altyd ’n belangrike pilaar van filmproduksie en lank reeds deel van groot kompetisies soos die Oscars®, BAFTA’s en Emmy’s. Die kykNET Silwerskermfees is dus trots om ’n nuwe kompetisiekategorie aan te kondig – dokumentêre kortfilm. Soos met die gevestigde kortfilmkategorie sal daar ’n ontwikkelingsprojek vir mini-dokumentêre wees wat aspirant-filmmakers in Suid-Afrika die kans gee om ’n kort dokumentêre film van tussen 20 en 30 minute te ontwikkel en met behulp van ’n span mentors te vervaardig. Alle passievolle dokumentêre filmmakers, wat egte Suid-Afrikaanse stories kreatief wil vertel, kan nou inskryf. Aspirantdokumentêr-filmmakers het tot 31 Julie om middernag om te registreer en hul konsep in te skryf op die Silwerskermfeeswebwerf, silwerskermfees.co.za. ’n Keurpaneel sal die 30 topkonsepte uit hierdie inskrywings vir die volgende ronde aanwys. Daarna sal 7 tot 10 konsepte uiteindelik gekies word vir vervaardiging en finansiering met mentorskap en ’n begroting van tussen R150 000 en R250 000. Toestemming Deelnemers moet Suid-Afrikaanse burgers wees of permanent in Suid-Afrika bly. Alle deelnemers jonger as 18 moet skriftelike toestemming van ’n ouer of voog kry vir inskrywing, en hul ouers of voogde moet hulle in die aansoekproses ondersteun. Die Silwerskermfees fokus op Afrikaanse produksies, maar inskrywings in enige ander amptelike Suid-Afrikaanse taal sal ook oorweeg word. Dit word aanbeveel dat 60% van die finale produk in Afrikaans moet wees en ’n minimum van 50% word vereis. Alle verdere navrae kan na silwerskerm@ideacandy.tv gestuur word en meer inligting is beskikbaar byhttps://silwerskermfees.co.za.