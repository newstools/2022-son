IN TEENSTELLING met die algemene verwagting, toon Santos Ladies se Sasol League-span tekens van ’n span wat die skape deurmekaar kan krap in vanjaar se veldtog se Stroom B. Die span is vroeg in die seisoen ontwrig toe die gesoute en ervare coach, Marion February, paaie geskei het met die klub. Kevin Esau het intussen die leisels oorgeneem. Esau was mans genoeg om te erken dat die strukture wat February geïmplementeer het hom grootliks gehelp het om die span nou vorentoe te vat. “Kyk, die is my eerste keer dat ek ’n vroue-span afrig, en dis nogal pret,” vertel Esau. “Die girls is baie focussed en catch gou aan op training, maar dit is ’n proses en ons moet geduldig wees. Maar die spelers gee hul samewerking en geniet dit.” Versoek Die People’s Team het vier punte ná drie wedstryde en is in die vierde posisie. Hy verwelkom die span van Glen Eagles Saterdag na sy Thorton-tuisveld. Die stryd is aanvanklik vir 19:00 geskeduleer, maar weens loadshedding het die klub ’n versoek ingesit om die wedstryd teen 15:00 te speel. “Ek en die spelers wag in spanning om te hoor wat die finale besluit gaan wees,” erken Esau. “Ons het goed voorberei en wil graag die wedstryd speel. Maar ons sal maar hoor wat die outcome is,” het hy bygevoeg.