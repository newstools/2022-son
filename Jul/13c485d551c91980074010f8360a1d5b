HIER by Son is ons groot fans van die talentvolle skrywer Chase Rhys. Daarom het ons oorgeloop van opgewondenheid toe ons hoor hy het ’n nuwe boek die lig laat sien. Dié boorling van Ocean View is een van daai uitmuntende skrywers wat karakters in hulle egtheid na die lewe bring. Jy kan verseker wees jy sal ’n stukkie van jouself in elke unieke karakter sien. En soos gewoonlik skryf hy in perfekte Kaaps — baie skrywers het al probeer om Kaaps te skryf, maar baie min kan dit ordentlik doen soos onse Chase. Oorspronklik Dié romanskrywer, rubriekskrywer, dramaturg en draaiboekskrywer het ons in 2019 vir ’n ses geslaan met sy debuutroman, Kinnes, en nou staan hy reg met sy tweede boek, Misfit: Stories vannie Anne Kant. Hierdie bundel bevat verwerkte rubrieke en kortverhale wat oorspronklik in Rapport gepubliseer is. “Hierdie stories onnesoek issues van identiteit, seksualiteit, gesinsdinamika ennie daaglikse lewe van mense aan die rand vannie samelewing — die misfits. “Ons leer ken vir Nana, ’n onverwagse geestelike gids (dink Boeddha met geperoxide hare in ’n updo) wat van drag races hou. “Daar’s oek stories oor die lockdown-familiebraai oor Zoom, hoe seksualiteit innie bruin gemeenskap navigeer word en hul oupa se twie unsuspecting girlfriends wat by sy begrafnis ankom,” lees die beskrywing oor die boek. Humor En verhale oor die ervaring van gemarginaliseerde mense van Ocean View en binne die groter samelewing. In hierdie bundel weerklink die outentisiteit en humor waarvoor Chase bekend is. Sit solank jou geldjies eenkant sodat jy op 22 Julie Misfit: Stories vannie Anne Kant deur Chase kan koop. Die kortverhaalbundel kos sowat R230 en sal beskikbaar wees in boekwinkels landwyd.