SABC2 se oudste game show, Noot vir Noot, is van Donderdag 19:00 weer terug op ons skerms met reeks 46. Die talentvolle kunstenaar, komediant en aanbieder Emo Adams gaan sy kenmerkende komiese sjarme en geestige humor na die kassie bring. Dis ’n vars en moderne weergawe van hierdie legendariese speletjie. Elke week sal die deelnemers mekaar die stryd aansê deur hul musiekkennis op die proef te stel om die eerste te probeer wees om die spelvrae te beantwoord en die musiek-leidrade te noem. Die nuwe reeks bevat fan-gunstelinge, klassieke speletjies, soos “Noot-assosiasie” en “Laslappie”, sowel as splinternuwe speletjies soos “Wie se wysie” en “The backtrack game”, elk met hulle eie, unieke, vinnige speelstyle. Buzzer Dit is die vinnigste vinger wat wen, natuurlik. So, deelnemers moet vinnig op die buzzer wees om die meeste geld te wen en ’n kans te staan om vir R25 000 in die boerpot-rondte te speel. DJ Shelly verskaf die musiek-leidrade op albei haar DJ-dekke sowel as haar klawerbord. Die program het ook ’n paar verrassings vir sy kykers soos ’n massiewe skerm waarop die games gespeel word. Hierdie groot skerm betrek die kykers en moedig hulle aan om saam te speel. Die games word ook uitgebeeld deur die gebruik van 3D-grafika wat op die kykers se televisieskerms oorgelê word. Al dié elemente dien om ’n vars en moderne voorkoms te skep. Elke episode gaan ’n gaskunstenaar hê wat van hulle grootste of nuutste treffers saam met hul eie live musikante in ’n nuwe klankopname-ateljee-opstelling uitvoer. Vir die eerste keer nóg sal die kunstenaars liedjieversoeke uitvoer wat verskaf word deur die deelnemers se familielede, wat die program vanuit hulle eie sitkamers kyk. Van die kunstenaars om na uit te sien in dié reeks, is Elandré, Janie Bay, Riaan Benade, Elizma Theron, Johan Liebenberg, Brendan Peyper en The Black Ties. Die nuwe reeks van Noot vir Noot begin Donderdag 19:00 op SABC2.