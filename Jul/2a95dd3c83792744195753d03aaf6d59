“Ek kan net mooi dinge oor my dogters sê.” Só sê die gebroke Anna Johanna Paulse, ouma van die oud-Springbok-rugbyspeler Breyton, oor haar oorlede twee dogters se lang, maar vir haar, ’n kort lewe. Terwyl huldeblyke van regoor die land besig is om in te stroom vir die Springbok-legende se oorlede ma en tante, sit sy ouma in haar tagtigerjare op haar stoep in De Keur met soveel hartseer. Die gebroke bejaarde ouma vertel dat Setta Visagie (62), Breyton se ma, ouer was as Marie Galant (60) en dat die twee haar enigste dogters was. “Ek kon nie vir beter dogters vra as Setta en Marie nie. “Hulle was goeie mense en was baie goed vir my oor die jare. “Ek is dankbaar vir die tyd wat hulle aan ons geleen is, al was dit ook só kort,” sê Anna Johanna.