RAFAEL Nadal se deelname aan Wimbledon is verby. Dié Spaanse tennisspeler het laat Donderdagaand laat weet hy gaan nie in Vrydag se halfeindstryd teen Nick Kyrgios van Australië speel nie. Dit beteken Kyrgios het deurgedring tot Sondag se eindstryd. Dit sal die eerste keer wees dat hy in 'n Grand Slam-eindstryd speel. Kyrgios kan ook nou lekker agteroor sit en toekyk hoe Novak Djokovic en Cameron Norrie mekaar takel vir 'n plek in Sondag se titel-wedstryd. Nadal het Woensdag in sy vier uur lange kwarteindstryd teen Taylor Fritz 'n maagspier beseer. Hy het toe op mediese advies besluit hy gaan liewer onttrek as om die risiko te vat en verdere skade aanrig. Nadal gaan weens sy onttrekking nou uitmis op die kans om 'n derde agtereenvolgende Grand Slam in 2022 te wen. Hy het reeds vanjaar die Australiese- en Franse Ope gewen om die alleenrekordhouer vir die meeste Grand Slam-titels (22) te word.