DIT is all systems go vir die Wes-Kaapse ronde van die jaarlikse Engen Knockout-reeks vir jeug- en vroue-sokkerspanne. En Eric Gum, die hoof-organiseerder van dié gewilde toernooi, sê hy kan nie wag vir die eerste wedstryde om vandag op die Langa-sportterrein af te skop nie. Gum het gesê: “Ons is baie opgewonde en alles het volgens plan verloop.” Die eerste wedstryde begin reeds vandag om 09:00 en die toernooi eindig Sondag met die eindstryd. Al die top-spanne in die Moederstad sal in aksie wees in ’n poging om Ubuntu én RV United te onttroon as die onderskeie seuns- en vroue-kampioenspan. Die Wes-Kaapse wenner sal ook kwalifiseer om in Oktober aan die Champ of Champs deel te neem. Die Gautengse kampioen is reeds gekroon, met Kaizer Chiefs wat as oorwinnaars van die veld gestap het ná ’n titanic battle in die seuns-eindstryd teen Mamelodi Sundowns. Die KwaZulu-Natalse spanne kry van 15 tot 17 Julie in die Moses Mabhida Stadium in Durban kans om hul stempel af te druk. Ubuntu sal weer een van die groot gunstelinge in die Kaap wees, veral omdat dié span die afgelope twee toernooie gewen het. Die kampioen begin sy verdediging van die kroon met ’n wedstryd om 10:20 teen Grassy Park United. Derde Daar sal egter met groot belangstelling dopgehou word wat Ubuntu in sy tweede kragmeting om 15:10 teen die gedugte span van Cape Town Spurs maak. Ubuntu se derde wedstryd is Saterdag teen Bayhill United. Cape Town City het verlede jaar in die Wes-Kaapse eindstryd sy rieme met 0-1 teen Ubuntu styfgeloop en sal nou daarvoor wil vergoed. City kom in sy eerste wedstryd om 10:20 teen Rebels te staan en om 16:30 pak hy Table View. Hy speel ook Saterdag teen Vasco da Gama. Die vroue-kampioen, RV United, kry reeds in die eerste wedstryd van die dag om 09:00 kans om te wys wat in hom steek wanneer Mighty City gepak word. RV kom ook later teen Falcon Ladies te staan.