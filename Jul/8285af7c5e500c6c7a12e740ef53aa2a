DIE Westelike Provinsie is beloon vir sy skitterende vertoning by die nasionale o. 18-hokkietoernooi in Stellenbosch met vyf spelers wat in die Suid-Afrikaanse span opgeneem is. Die SA span het ’n sterk Wes-Kaapse flavour, met vier Bolanders wat ook vir nasionale diens opgeroep is. Die WP het verlede week die nasionale toernooi in Stellenbosch gewen deur KwaZulu-Natal Coastal in die eindstryd met 4-1 te verniel. Die Kapenaars se kaptein, Alex Blows, was een van die toernooi se groot uitblinkers en sal ook die nasionale span aanvoer. Blows is saam met sy WP-spanmaats James Flint, Daniel Neuhoff, Brett Horn en Rogan Stirk in die SA span opgeneem. Nóg ’n WP-speler, John-Paul Britz, is ook met hoër louere vereer en is deur Namibië opgeroep. Die SA span sal Sondag, Maandag en Dinsdag in drie wedstryde in Stellenbosch teen Namibië te staan kom. Neuhoff het ook sy merk by die provinsiale toernooi gemaak en is as speler van die reeks aangewys. Die vier Boland-spelers in die SA span is Daniel Dillon, Zeke Hougaard, Moses Kossman en Sian Maart. Intussen is die nasionale vrouespan tans in Spanje waar hy aan die Wêreldbeker-toernooi deelneem. Die Suid-Afrikaners speel môre in ’n uitklopwedstryd teen Duitsland nadat hy in sy vorige stryd briljant gedoen het om met 3-3 teen Japan gelykop te speel. Die SA o.18-span is: Alex Blows (WP), Daniel Den Bakker (Inland A), Rearden Dicken, (Inland A), Daniel Dillon (Boland), Lerou Ditlakhanyane (Coastal A), James Flint (WP), Bagcine Gqweta (Coastal A), Brett Horn (WP), Zeke Hougaard (Boland), Moses Kossmann (Boland), Sian Maart (Boland), Akha Mda (Inland A), Carlon Mentoor (Boland), Ross Montgomery (Coastal A), Daniel Neuhoff (WP), Matt Rout (Inland A), Jamie Seale (Southerns), Rogan Stirk (WP)