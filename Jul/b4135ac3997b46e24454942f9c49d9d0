SAM Cane gaan glo die trekpas kry as die All Black-kaptein vir die komende toer na Suid-Afrika. Dit volg ná Nieu-Seeland se geskiedkundige tuisreeks-nederlaag teen Ierland. Volgens die Otago Daily Times het 'n bron bevestig dat Cane die verantwoordelikhede as All Black-kaptein ontneem sal word vir die twee toetse teen die Springbokke in die Rugby Championship. In plaas daarvan sal die veteraan-slot Sam Whitelock na verwagting as die nuwe kaptein bevestig word wanneer Ian Foster (coach) Vrydag die groep aanwys wat na die Reënboognasie gaan toer. Die All Blacks het vier van hul afgelope vyf toetse en hul eerste tuisreeks sedert 1994 verloor. Foster se rekord van agt nederlae in 24 wedstryde sedert hy Steve Hansen in 2020 opgevolg het, het kenners laat vra dat hy vervang moet word, met net 14 maande voor die Rugby World Cup in Frankryk afskop. Terwyl Nieu-Seelandse Rugby 'n verandering in afrigtingspan as 'n drastiese skuif beskou wat die huidige groep spelers kan destabiliseer, erken hy dat iets gedoen moet word. Luidens die verslag is daar 'n siening dat Cane nie meer die regte keuse as kaptein is nie, en dat Whitelock die respek en ervaring het wat nodig is om die leisels teen die Bokke te neem. Cane, 'n  veteraan van 80 toetse, wat die All Blacks al 13 keer aangevoer het, kan steeds sy plek in die beginspan behou. In verdere veranderinge sal die Crusaders se agtsteman Cullen Grace en die Highlanders-stut Ethan de Groot, na verwagting by die groep gevoeg word. Joe Schmidt sal ook na Suid-Afrika vlieg nadat hy bevorder is tot 'n rol, meer as net die van direkteur van rugby.