DIE Vrystaat se polisie moes optree nadat ’n skare die polisie met klippe bestook het op ’n ongelukstoneel waar ’n dieselvragmotor omgeslaan het. Polisiewoordvoerder, sers. Josephine Rani, sê die bestuurder het beheer oor sy voertuig in Maokeng by Kroonstad verloor. Sy sê gemeenskapslede het begin om hulself aan die diesel te help. Toe die polisie probeer om hulle uiteen te jaag, het hulle die beamptes gestenig wat die Openbare Orde Polisie-eenheid ingeroep het. Rani sê die 28-jarige vragmotorbestuurder het ligte beserings opgedoen. Geen arrestasies is gemaak nie. 