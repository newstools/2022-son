GELD maak reg wat krom is, lui die ou gesegde, maar soms moet die show aangaan in belang van die sport, al moet daar soms ook diep gedelf word vir resources. Dis waarom dit van kardinale belang vir George Rhoda, president van die Stellenbosch LFA, is om die unie finansieel volhoubaar te maak. Sedert hy en sy mede-lede die LFA se leisels oorgeneem het, was geld maar skaars en moes die manne soms hul hande diep in hul eie sakke steek om die LFA aan die gang te hou. “Dit het ons glad nie mismoedig gemaak nie. Inteendeel, dit het ons eintlik baie meer determined gemaak om die LFA tot op ’n gesonde vlak te bring. Toekoms “Die groot rede vir dit is, dat ons van nou af baie in junior sokker gaan belê. Om sodoende die toekoms van die unie kan verseker,” het Rhoda aan Son gesê. Die LFA is lid van Safa Cape Winelands. Volgens Rhoda is daar ’n bietjie geld in die kitty, maar hy en sy span werk hard om meer geld in die unie te laat instroom. “Ons werk tans aan planne om die unie volhoubaar te maak,” het hy verduidelik. Die unie het tans 42 klubs waarvan die meeste in die breë Stellenbosch areas van Cloetesville, Idas Valley, Khayamandi en Klapmuts gestel is. Drie van die unie se spanne, Maties, Mbekweni Sundowns en Battalions, speel tans in die Wes-Kaapse Tweede Liga. Battalions is onlangs tot die Eerste Liga bevorder nadat hy die Play-offs gewen het. Die LFA is ook aangewys om as gasheer van die Derde Liga-uitspeelwedstryde van die streek by die Cloetesville-sportterrein, op te tree.