INWONERS van Salberau in Elsiesrivier is weer in die donker gelaat. Die inwoners het verlede week hul misnoeë teenoor Son uitgespreek oor die kabeldiewe in hul area. By Son se besoek was Eskom reeds op die toneel om die kragtoevoer te herstel nadat kabeldiewe die vorige aand toegeslaan het. Daai aand is inwoners egter weer sonder krag gelaat deur die diewe, alhoewel hulle in die beurtkragtye oor hul kragpale gewaak het. Bernadette Weber (65), lid van die Salberau- belastingbetalingsvereniging, sê die kabeldiewe word gevang en dan twee dae daarna vrygelaat. Volgens Weber is die ouens dan net weer op hul missie om kabels te stroop en hul lewe hel te maak. “Wat is nou eintlik die oplossing vir die kragkwessie? Ons was al by SAPS om die kwessie aan te meld, so hulle is bewus, maar dis net ons wat hier ’n ogie hou. “Die inwoners sit druk op ons as buurtwag, ons sit druk op die raadslid en hy sit druk op Eskom, maar dit is nie genoeg nie. “Elke keer bevind ons ons net weer op hierdie punt waar ons sonder krag sit,” vertel sy. Volgens Weber, wat ook voorsitter van die buurtwag in die area is, moet daar dringend iets aan die kwessie gedoen word. “Dit is nou al die hoeveelste keer wat die kabels gesteel word en Eskom kom om die krag te herstel.” Eskom sê op ’n navraag van Son dat weens kabeldiefstal kos dit die reeds sukkelende kragverskaffer jaarliks R2 miljard om gesteelde kabels te vervang. “Kabeldiefstal kos die Suid-Afrikaanse ekonomie tussen R5 en R7 miljard per jaar. Diefstal van infrastruktuur kos nie net Eskom nie, maar kan lewensverlies tot gevolg hê, aangesien hierdie kabels ten alle tye as live beskou word. “Eskom gaan voort om sekuriteit in brandpunt-gebiede te verhoog. Kabeldiefstal kan tot langdurige kragonderbrekings lei en die gehalte van toevoer in gedrang bring, wat besighede, basiese noodsaaklike dienste sowel as die daaglikse lewe van die samelewing raak. “Eskom volg voorvalle op ’n maandelikse basis op en die neigings pas by die Suid-Afrikaanse misdaadlandskap. Dit is ook relatief tot wat ander staatsbeheerde entiteite ervaar. “Eskom gaan voort om met wetstoepassingsagentskappe te werk om te verseker dat die misdadigers wat hierdie misdade pleeg voor die hof gebring word. Beroep “Dit het onlangs tot ’n aantal skuldigbevindings gelei,” lui Eskom se terugvoering. Die kragreus doen ook ’n beroep op die publiek om ’n aktiewe rol te speel in die stryd teen infrastruktuur-diefstal en die beskerming daarvan deur sulke misdade en verdagte aktiwiteite anoniem by die Eskom-misdaadlyn 080 011 2722 aan te meld.