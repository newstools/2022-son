Liewe Antie Mona DAAR is een ding waarvoor ons vroue deesdae baie versigtig voor moet wees: die online jakkals. Antie, hier praat ek van daai mans wat op sosiale media jam om jou mond wil smeer en met die mooiste van woorde in jou WhatsApp wil boer. So ’n jaar gelede het ek met só iemand bevriend geraak. Ons het mutual friends op Facebook en toe hy my ’n friend request stuur, het ek dit aanvaar. Aan die begin het ons net oor ditjies en datjies gepraat en hy was ’n gentleman. Ek is nou so 3 jaar geskei en het met my besige lewe nie veel tyd vir dating nie. Antie kan imagine hoe goed dit my laat voel het dat so ’n gentleman aandag aan my gegee het en wou weet hoe my dag was. Ons het seker vir so ’n maand net gechat en toe besluit om vir koffie te ontmoet. Hierna het ons al hoe meer tyd saam begin deurbring. Ek is in my vroeë veertigs, hy in sy middel 30’s. Ek was van die begin af oop met hom oor die redes agter my egskeiding. Daar was immers niks om weg te steek nie, want my man het oor die draad geloer en ’n ander vroumens swanger gemaak. Dit was aan die begin ’n skok vir my en die kinders, maar ons kon daarmee deal en ek kon nog altyd my kop omhoog hou want ek was nie die sleg een in die verhaal nie. Hierdie man wat ek aan die anderkant ontmoet het, was ’n toe-boek. Hy het gesê dat hy nooit getroud was nie, maar dat hy en sy kinders se ma verby mekaar begin leef het. As ek hom gevra het wat presies dan verkeerd geloop het, het hy net gesê hy wil nie in die verlede leef nie. Antie, dit het my gepla, maar ek het besluit om sy besluit te respekteer. Tot my groot spyt. Ek wou die verhouding stadig vat, maar meneer was baie haastig. Ek moes net keer want hy wou sommer nadat ons besluit het om ’n verhouding te probeer, intrek by my. Hy het dik gehou en dik gehou en as vrou moet ek erken dat dit ook maar nie lekker is om alleen te bly en nie in ’n man se arms soggens wakker te skrik nie. Maar ek kon net nie die gevoel afskud dat hierdie man iets vir my wegsteek nie. Tot so ’n maand later toe ek uit die bloute ’n oproep ontvang van iemand wat sê hy is hierdie man se lover. Die man het my stink uitgeskel en gesê ek moet nie in sy slaai krap nie. Antie, ek was diep geskok. My hele lewe lank het ek niks teen gays nie en glo mense moet allow word om hul lewens te lei. Maar nooit het ek enige idee of gevoel gekry dat hierdie man dalk meer in mans as vroue belangstel nie. Ek het hom gekonfronteer. Hy het eers probeer om hom uit hierdie ding gepraat te kry, maar moes toe met die sak patats uitkom: Hy is geskei nadat sy vrou uitgevind het van hom en die ander man. Maar dat hy nie 100% gay is nie en vroue én mans likes. Ek het hom gesê ek kan nie met iemand wat nie wil weet waar hy wil wees nie, en dat ons dinge liewers maar moet los. Maar sedertdien wil die man my eenvoudig nie uitlos nie. Ek blok hom, verander van nommer, maar hy kry dit steeds reg om my te kontak. Hy het al so ver gegaan om te sê ja, as hy my nie kan kry nie, sal niemand anders my kry nie. Hoe maak ek Antie? Ek slaap deesdae glad nie saans lekker ná hierdie dreigemente nie. - Anoniem, WhatsApp Vrou, daar bestaan in Antie se boek nie iets soos ’n ydele dreigement nie. Daar is nie iets soos ’n threat lite, of ’n dreigement wat op ’n diet gegaan het nie. Hierdie man se dreigement kan dus nie ligtelik opgeneem word nie en jy voel met alle reg onrustig hieroor. Veels te dikwels lees mens van vroue wat vermoor of iets aangedoen was nadat ’n mansmens juis daai einste woorde gebruik het. Antie sal dus voorstel dat jy daai boodskap na jou polisiestasie vat en kyk of jy ’n protection order teen hierdie man kan kry. Vat alle boodskappe saam want dit behoort jou saak sterker te maak. Hierdie man het nie ’n ander keuse as om te aanvaar dat jy niks met hom te doen wil hê nie. Wat en hoe hy ook al sy lewe wil lei, is sy saak. Solank ander nie geforce word om deel daarvan uit te maak nie. Jy is mos nie te vinde vir dit nie, jou keuse behoort gerespekteer en aanvaar te word.