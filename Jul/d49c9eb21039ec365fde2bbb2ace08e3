ANDRÉ de Ruyter, uitvoerende hoof van Eskom, sê SA behoort "teen die einde van die week uit loadshedding te kom". Hy het Saterdag gepraat ná 'n rondrit met president Cyril Ramaphosa by die Tutuka-kragstasie in Mpumalanga. De Ruyter het gesê groot eenhede keer terug na die netwerk, wat "positiewe nuus" is. "Teen einde Julie sal die risiko van loadshedding aansienlik verminder word met die terugkeer van Koeberg 2," het hy gesê. Hy het egter bygevoeg dat om uiteindelik kragonderbrekings in bedwang te bring, bykomende kapasiteit nodig is aangesien die stelsel steeds onbetroubaar en onvoorspelbaar is. Die jongste sarsie van loadshedding het op 20 Junie begin.