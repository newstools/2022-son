'N FAMILIE van Mpumalanga wat gehoop het op 'n beter toekoms, se drome is aan flarde. Een van hulle geliefdes, Mthunzi Wiseman Zwane, 'n studentedokter, is op Saterdag 2 Julie doodgesteek. Die 26-jarige Zwane van Elukwatini, Mpumalanga, se liggaam is Woensdag 6 Julie in 'n rivier in Elukwatini gekry. Dit was nadat sy familie en die gemeenskap na hom begin soek het. Sy suster Nqobile sê hy is 16 keer gesteek. "Ons is  baie seergemaak oor wat gebeur het. My broer het 'n blink toekoms gehad. Hy het gesê hy wil ons familie se lewe ook verbeter." Zwane het nog ses maande oorgehad voordat hy as dokter sou kwalifiseer. 'n Inwoner in die gebied sê hulle leef in vrees oor gangsters. Net verlede week is nog 'n jong man ook vermoor. 'n Polisiewoordvoerder, kol. Donald Mdluli, sê twee verdagtes (17 en 18) is vir Zwane se moord gearresteer.