DIE Noord-Gautengse hooggeregshof het vier beskuldigdes vir effektief 30 jaar tronk toe gestuur vir 'n transitoroof van twee jaar gelede. Volgens AO Bonnie Nxumalo, 'n polisiewoordvoerder, het 'n gepantserde voertuig van SBV op 7 Januarie 2020 op die N4-hoofweg na Bronkhorstspuit in Gauteng gery. "'n Groep van vier mans in 'n voertuig het teen die geldwa vasgery. Die gewapende mans het die sekuriteitswagte uit hulle voertuig gedwing en hulle is van hulle vuurwapens beroof. "Plofstof is toe gebruik om die voertuig oop te skiet en hulle het die geld gevat en gevlug." Die saak is aangemeld en die Valke in Germiston het die saak ondersoek. Nxumalo sê vier mans Henrico Fourie (39), Josiah Lucas Maseko (48), Morris Fanie Mbuyani (30) en Lazarus Ntlatleng (28)  is toe gearresteer. Die hof het hulle gevonnis tot 25 jaar vir roof, 10 jaar vir oortreding van die plofstofwet, vyf jaar vir  sameswering om  'n misdaad te pleeg en 15 jaar vir onwettige besit van vuurwapens en koeëls. Die vonnisse vir plofstof, vuurwapens en koeëls word saam uitgedien.