SEWE mense is Saterdagaand op die N11, sowat 40 km van Ladysmith in KwaZulu-Natal, dood toe 'n bakkie en twee karre gebots het. Vier ander mense is ook in dieselfde ongeluk beseer. Russel Meiring, 'n woordvoerder van ER24, sê paramedici het omstreeks 18:30 daar opgedaag en die provinsiale mediese dienste was reeds op die toneel. "Die voertuie het in die middel van die pad gestaan en mense het in die pad gelê. Daar is gesien dat ses mense reeds dood was. Paramedici het vyf mense op die toneel behandel. "'n Man, 'n vrou, 'n seun van 13 en 'n meisie van 5 was kritiek. Nog 'n meisie van 14 jaar het ligte beserings opgedoen. Hulle is almal na die Ladysmith Provinsial Hospitaal geneem." Meiring sê die man het later weens sy beserings gesterf en die oorsaak van die ongeluk word ondersoek. In 'n ander ongeluk Sondagoggend het personeel van Netcare om 11:35 na 'n ongeluk op die N3 verby die Liberty Midlands Mall in Pietermaritzburg in KwaZulu-Natal uitgegaan. Shawn Herbst, 'n woordvoerder van Netcare 911, sê twee mans op motorfietse was in 'n ongeluk en een persoon is op die toneel dood. "Die man op die ander motorfiets is nie beseer nie."