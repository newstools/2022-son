LANGASEMS sien uit na ’n fees van wedlope wanneer die Hewat-atletiekklub dié naweek gasheer speel vir die Cape Town Festival of Running. Volgens Sonia Peters, klub-voorsitter, is die klub uiteraard baie opgewonde om die wedloop vanjaar uiteindelik weer aan te bied. “Ja, ons is baie excited, want die wedloop het twee jaar weens die Covid-19-pandemie nie plaasgevind nie,” het Peters gister gesê. Die laaste keer toe die Festival of Running gehol is, was in 2019 toe die wedloop sy 21ste bestaansjaar gevier het. “Dit gaan dus vanjaar vir die 22ste keer aangebied word,” het Peters verduidelik. Daar is verskeie opsies en afstande om van te kies. Die wedlope oor 50 km en 100 km begin môre 07:00 op die Seepunt-promenade. Dit beteken dat die 50 km-deelnemers die 5 km-roete altesaam 10 keer en die 100 km-deelnemers dit 20 keer moet aflê. Die afsnytyd vir die 50 km en die 100 km is môre 22:00. Inskrywings Die gewilde halfmarathon (21,1 km) gaan Sondag 07:30 ook by die Promenade in Seepunt begin en daar eindig. Aanlyn inskrywings vir die verskillende wedlope het reeds gesluit, maar laat inskrywings sal vandag (15:30 tot 20:00), môre (05:30 tot 06:30 en 10:00 tot 17:00) sowel as Sondag van 05:30 tot 07:00) aanvaar word. Kontak Sonia Peters gerus by 082 691 6021 vir meer inligting.