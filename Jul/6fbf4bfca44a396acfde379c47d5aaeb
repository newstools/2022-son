BLOEMFONTEIN was nog altyd ’n begraafplaas vir besoekende spanne. En die Springbokke gaan nie in die strik trap wat Wallis vir hulle wil stel om van hul job af te wyk nie. Dit is die waarskuwing wat die uitgeslape Springbok-stut Trevor Nyakane voor môre se tweede toets teen Wallis in Bloemfontein gerig het. Laas week in die eerste toets op Loftus Versfeld in Pretoria het die Rooi Drake probeer om die Bokke om te krap deur in hul gesigte te speel en onder hul vel te kom. Die 33-jarige kragman, wat die Bokke reeds in 51 toetse verteenwoordig het, het dit op ’n nuuskonferensie duidelik gemaak hulle nie gaan toelaat dat die besoekers daarmee wegkom nie. Nyakane glo hulle sal Wallis moet boelie, maar op ’n stil manier wat hulle nie in die moeilikheid gaan bring nie. “Ja, die meeste spanne probeer onder ons vel kom en terwyl jy vuur met vuur wil fight, moet jy ook slim wees,” het Nyakane gesê. “Jy wil nie van die veld gejaag word omdat jy iets belagliks sê of iets doen wat nie die Bok-kleure waardig is nie. “Hulle gaan hul bes doen om ons te ontsenu, maar ons weet die beste manier om dit te hanteer is om stille boelies te wees – en dit is presies wat ons gaan doen. “Ons wil hulle ding laat pyn en ons fisiek op ons hulle afdwing. Hulle kan maar al die praatwerk doen. Die skote gaan klap met almal wat gaan uitkom om houe te swaai, maar ons sal sien wie raak gaan slaan.” Nyakane dink ook die Walliesers gaan dalk ’n bietjie van ’n verrassing kry wanneer hulle in Bloemfontein gaan uitdraf. “Dit is heeltemal ’n ander ball game hier in Bloem. Ons ken dit so goed. Dit is hoekom ons vroeg hierheen gekom het. “Dit is moeilik om asem te haal, dit voel droog, dit voel of daar nie genoeg suurstof is nie. “Dit is moeilik om in Bloem te speel. Toe ek by die Cheetahs was, het ons altyd geweet dit is moeiliker vir die besoekende spanne. “Dit was hoekom ons dit die ‘begraafplaas’ genoem het, want dit is moeilik om hier te speel,” het Nyakane gewaarsku.