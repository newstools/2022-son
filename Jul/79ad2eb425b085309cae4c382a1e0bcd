SUPERSPORT United kan dalk gou weer ’n sokkerspan wees om van note te vat. Dit nadat die coach Gavin Hunt, wat dié span in die vroeë 2000’s tot sukses in die Premiersokkerliga (PSL) gelei het, gister weer in dié pos aangestel is. Hunt het Matsantsantsa, soos dié Tshwane-klub bekend is, tot drie agtereenvolgende PSL-titels aangevoer, waarna hy in 2013 by Wits aangesluit het. By Wits het Hunt ook PSL-sukses geproe, maar dié span het sy PSL-status verkoop ná geldelike probleme. Kaizer Chiefs het toe die bekroonde coach se dienste opgeraap, maar dinge by die Amakhosi het nie vir hom uitgewerk nie. Toedoen Selfs nie nadat dit hoofsaaklik Hunt se toedoen was, dat die span van Naturena vir die eerste keer die final van die Caf Champions League kon haal nie. Stuart Baxter het by hom oorgeneem, maar dié kon nie die job voltooi nie. Hunt is toe deur Chippa United aangestel, maar nie eers hy kon dié Gqebera-klub, bekend vir coaches soos ou kouse omruil, regruk nie. Sy terugkeer na SuperSport United sal beslis deur dié klub se ondersteuners verwelkom word. Sedert Hunt se vertrek was die glory days maar min, met dié klub wat hoofsaaklik begin lyk het soos een wat talent vir ander klubs ontwikkel. Hunt, wat sy loopbaan by Hellenic begin het, is op ’n kontrak van twee jaar aangestel en sal dus gou weer silwerware wil bring.