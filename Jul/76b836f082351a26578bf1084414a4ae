TERWYL kospryse en lewensnoodsaaklikhede se pryse styg, is daar een iets wat nie opgaan nie. Salarisse. Bygesê vir dié wat nog gelukkig genoeg is om wel ’n job te kan hê. Terwyl daar steeds baie in die land is wat nog ’n daaglikse bord kos of ’n warm koppie koffie as vanselfsprekend aanvaar, is daar talle wat op hulle tande kners om die pot aan die gang te hou en hulle families te kan voed. Die twee sondebokke wat almal se beursies nou vreet, is petrol en krag. Al het jy nie ’n kar nie, is die vervoerkoste van noodsaaklike goed na winkels die oorsaak dat pryse so hemelhoog is. En krag, ja, as Eskom ons nie tot in die volgende geslag in load-shed nie, is net so peperduur en dit dra by tot die lewenskoste wat nou so hoog is. Son het hoeka vroeër vandeesweek berig oor hoe klein sakkies visolie deesdae verkoop word. In al hierdie dinge sit die verbruiker magteloos en sien hoe hy gestrip word en net armer en armer raak. Son het gaan luister hoe mense met die kospryse cope en hoe meer en meer mense nou eerder by huiswinkels bietjies goed vir cheaper koop. Ruwayda Essop vertel sy hou maar uit by die huiswinkeltjie waar sy haar suiker, koffie en melkpoeier, ’n klein bietjie, darem vir ’n R1 kan koop. “Dis die moeite werd om reg rondom Bonteheuwel te stap omdat jy meer goed vir jou geldjies kan kry, want alles is cheap.” Essop sê hier kry sy vyf uie vir R5 asook haar wortels en aartappels cheaper as wat sy by ander plekke kan koop. Warda Thompson meen as sy haar cheap goedjies by die huiswinkel koop, het sy darem ietsie oor vir petrol. “Die huiswinkel help ons baie om te spaar. Jy het nie R50 en R20 vir ’n blikkie koffie nie. “Hier kry jy R1 en R2 se koffie en suiker.” Thompson voeg by almal lewe in finansiële moeilike tye, maar die cheap produkte kan jy ten minste mee aangaan. George Bryan sê almal kry swaar en almal sukkel. Bryan is ’n pensioenaris en sê as hy nie genoeg geld het nie, moet hy maar sy R1 se koffie en suiker koop. “Sommige kere moet ek skoon op skuld vra, omdat ek nie het nie. Mense verstaan nie altyd as jy nie het om te betaal nie.” Patricia Harne sê sy kry nie self swaar nie, maar sy sien hoe swaar ander kry. Harne het ’n sopkombuis begin waar sy vir die gemeenskap kos gee. “Ek sien hoe die mense die R1 se suiker, koffie en melkpoeier koop. “Hulle is ook mal oor die peanut butter wat ons vir hulle uitdeel.” Harne sê die rede hoekom sy die sopkombuis begin het, is omdat dit hartverskeurend is om te sien hoe mense dit nie meer maak nie. “Dis terrible dat mense só hulle trots moet sluk en eerder ’n handjievol R1 se ietsie moet koop.” Verstaan Craig Abrahams het gister pakkies Cremora vir R1 gekoop toe Son hom by ’n huiswinkel raakloop. Abrahams sê mense wat nie weet van swaarkry nie, sal nie kan verstaan hoe so ’n klein sakkie Cremora en ander piepklein sakkies kos jou bietjie vir bietjie kan help nie.