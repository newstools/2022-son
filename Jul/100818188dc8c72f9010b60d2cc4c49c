NÁ DRIE jaar gaan Warrick “Boogey” Gelant uiteindelik weer vir die Springbokke in toetsrugby speel. Dié boorling van Knysna is Dinsdag op heelagter gekies vir Suid-Afrika se tweede toets teen Wallis in Bloemfontein. Gelant het gedurende die 2019 World Cup in Japan die laaste keer vir die Bokke gespeel. Sy insluiting is een van 14 veranderinge aan die Bokke se beginspan, met twee spelers wat hul debuut gaan maak. Hulle is Kurt-Lee Arendse, wat op regtervleuel gekies is, en Evan Roos wat op die agtsteman sal sak. Eben Etzebeth is die enigste speler wat in laas week se eerste toets teen Wallis gespeel het, wat sy plek in die beginspan behou. Handré Pollard is as kaptein aangewys en neem ook die leisels op losskakel oor by Elton Jantjies. Die Bokke span ook 'n nuwe senter-kombinasie in, met Andre Esterhuizen en Jesse Kriel wat die middelveld sal beman. Aphelele Fassi draf uit op linkervleuel en Jaden Hendrikse is die skrumskakel. Marcell Coetzee en Pieter-Steph du Toit is die flanke, met Marvin Orie wat Lood de Jager op slot vervang. Trevor Nyakane (vaskop), Joseph Dweba (haker) en Thomas du Toit (loskop) is die nuwe voorry. Onder die reserwes is die snoeisker ook ingelê, met Malcolm Marx en Vincent Koch die enigste spelers wat weer as deel van die Bokke se bekende bomb squad die pap moet kom dik aanmaak. Ntuthuko Mchunu (loskop), Ruan Nortje (slot), Deon Fourie (losvoorspeler) en Grant Williams (skumskakel) staan almal die kans om vanaf die bank hul debuts te maak. Die veelsydige Damian Willemse sal ná sy heldedade van laas week dié keer vanaf die bank opgebring word, terwyl Rynhardt Elstadt ook die kans kry om 'n vierde keer vir die Bokke te speel. Warrick Gelant, Kurt-Lee Arendse, Jesse Kriel, Andre Esterhuizen, Aphelele Fassi, Handré Pollard (k), Jaden Hendrikse, Evan Roos, Pieter-Steph du Toit, Marcell Coetzee, Marvin Orie, Eben Etzebeth, Trevor Nyakane, Jospeh Dweba, Thomas du Toit. BANK: Malcolm Marx, Ntuthuko Mchunu, Vincent Koch, Ruan Nortje, Rynhardt Elstadt, Deon Fourie, Grant Williams, Damian Willemse.