MILNERTON se polisie het drie verdagtes gearresteer nadat 'n supermark Donderdag in Milnerton beroof is. Volgens 'n woordvoerder van die polisie, sers. Wesley Twigg, het verdagtes omstreeks 16:10 die supermark binnegegaan. "Een verdagte het die klaer met 'n vuurwapen gedreig en geld geëis. Die man het vir sy lewe gevrees en die kluis opgemaak en kontant en sy laptop aan die rower oorhandig. "Ander verdagtes het geld uit die kasregisters uitgehaal. Hulle het gevlug, maar die polisie van Milnerton en 'n private sekuriteitsmaatskappy het hulle gearresteer. "Drie verdagtes van 23, 25 en 27 is weens sakeroof aangekla en vir die besit van ongelisensieerde vuurwapens en koeëls." Hulle sal Maandag in Kaapstad in die landdroshof verskyn. 