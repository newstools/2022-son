DIE speaker van die Wes-Kaapse parlement moet van wangedrag aangekla word. Dis die aanbeveling deur die DA se regskommissie teen die DA-lid, Masizole Mnqasela. Son het vroeër berig dat Masizole deur sy party hangende ’n ondersoek van alle partypligte geskors is. Jaco Londt, voorsitter van die DA in die Wes-Kaap, bevestig in ’n verklaring: “Die FLC het ná behoorlike oorweging dit aanbeveel”. Volgens Londt spruit die ondersoek uit “beskermde onthullings deur fluitjieblasers”.Hy noem die whistle-blowers het bedrog en/of korrupsie bewerings teen Mnqasela gemaak, wat verband hou met reis en vermaak-toelae.Londt voeg by: “Die DA se federale uitvoerende raad (FedEx) het besluit om die FLC se aanbevelings te aanvaar." Die DA het ook ingevolge die wet op die voorkoming en bekamping van korrupte-aktiwiteite ’n saak by die Valke gemaak vir ondersoek. Volgens Londt het die party ook “dokument-bewyse” aan die  elite-polisie-eenheid gegee. *Hierdie is 'n ontwikkelende storie en Mnqasela se kommentaar sal bygevoeg word sodra dit ontvang is.