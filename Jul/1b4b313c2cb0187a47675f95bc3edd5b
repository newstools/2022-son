DIE game kan enige kant toe gaan en dit gaan beslis ’n titaniese stryd wees. Só het Lukas de Beer, een van die bestuurslede van Gordons Bay Pioneers, Woensdag oor Saterdag se eindstryd teen Fisantekraal by die Naval-sportgronde in Gordonsbaai gesê. Die span wat Saterdag met ’n oorwinning uit die stryd tree sal voort­aan in die Noordelike Streeksliga van die Westelike Provinsie se klubrugby-kompetisie speel. Volgens De Beer het Strand Pioneers en Gordons Bay Leopards se klubs in 2020 saamgemelt om Gordons Bay Pioneers te vorm. Hy verduidelik: “Ja, dit was in die middel van die Covid-19-pandemie. So, dit is die eerste jaar dat ons onder daai vaandel in ’n liga saam speel. “Die manne het baie respek vir mekaar en werk almal lekker saam. Toe die manne eers mekaar leer ken, het dinge baie makliker begin gaan. Daar is geen politiek en drama nie en almal weet waar hulle staan. Daar is ook ’n kultuur van samewerking en almal bring hul kant. Ons is ’n familie en ons werk saam vir rugby. Wanneer daar nie ligte by hul oefensessies is nie, trek hulle ’n klomp karre bymekaar en dan gebruik hulle die ligte van die motors. Verhoudinge “Fisantekraal is ’n baie sterk span. Ons het al in die verlede teen hulle gespeel. Daar was tye toe hulle ons net-net en ons hulle net-net geklop het. Ons verwag dus dat dit ’n baie evenly matched game gaan wees. Hulle is goeie mense en ons het great verhoudinge met hulle. Hulle speel baie harde rugby, want Fisantekraal is ’n harde gemeenskap.”