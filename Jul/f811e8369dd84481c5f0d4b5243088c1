CHESLIN Kolbe hoop om Saterdag ’n bietjie magic voor sy tuisskare in die Moederstad te maak. Dit is wanneer Suid-Afrika in die derde en beslissende toets in die reeks teen Wallis in die Cape Town Stadium te staan gaan kom. Laas week het die Springbokke nie daarin geslaag om een drie in hulle nederlaag van 12-13 teen die Rooi Drake in Bloemfontein te druk nie. Die 28-jarige blitsbuks hoop die Bokke kan dinge Saterdag verander deur ’n paar keer agter die besoekers se doellyn te gaan kuier. Hy het oor die groot uitdaging aan Son gesê: “Ja, vir my gaan dit baie exciting wees om terug te wees in die Kaap en net ’n klomp Groen-en-goud-truie te sien. “Ons sal obviously lyk om met die bal te hardloop en geleenthede skep om drieë te druk. Dit gaan egter nie maklik wees nie. Wanneer daar geleenthede kom, is ek seker elke speler wat op die veld gaan uitdraf, gaan net hulle beste gee om punte aan te teken. “Hopelik kan ons nie net die mense in die Kaap trots maak nie, maar ook almal wat ons ondersteun.” Dié boorling van Kraaifontein glo alles sal eers in plek val ná al die harde werk wat voorlangs gedoen is. “Ons het amazing agterlynspelers sowel as voorspelers. Dit gaan definitief ’n spanpoging verg. “Die forwards doen die donkiewerk sodat die agterspelers soos superstars kan lyk. Kolbe het ook die belangrikheid beklemtoon van die rol wat die 22-jarige skrumskakel, Jaden Hendrikse, gaan speel. “Dit is ’n groot week vir Jaden. Sy job kom met ’n groot verantwoordeklikheid, want hy moet rigting aan die span gee. “Ons wil nie te veel weggee oor wat Saterdag (môre) gaan gebeur nie, maar wanneer daar geskop word, moet ons reg wees vir die battle in die lug. Ons sal so hard moontlik moet inklim. Uitdaging Volgens Kolbe speel Wallis en die Bokke dieselfde soort brand van rugby. “Ek het al voorheen teen Josh Adams en Louis Rees-Zammit gespeel. Hulle is amazing spelers. “Dit gaan beslis ’n groot uitdaging wees om weer teen hulle te staan te kom. “Ons as span moet seker maak ons verstaan mekaar se rolle so goed moontlik. “Ek moet ook seker maak ek plaas my soveel moontlik in goeie posisies waar ek ’n kans het om hopelik drieë te druk.”