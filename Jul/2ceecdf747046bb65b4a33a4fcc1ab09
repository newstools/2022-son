PRINS Harry en sy vrou, Meghan Markle, het Maandag na New York teruggekeer om Mandeladag te vier. Die hertog van Sussex was uitgenooi om die hoofspreker te wees by die Verenigde Nasies se Algemene Vergadering. Sy vrou, die hertogin van Sussex, was saam om hom te ondersteun. Hy het die Verenigde Nasies en die Nelson Mandela Foundation bedank vir die uitnodiging. Harry het toe gepraat oor 'n foto wat geneem is van waar sy ma vir Mandela in 1997 in Kaapstad ontmoet het. Dis 'n foto wat emeritus-aartsbiskop Desmond Tutu aan hom en Meghan gegee het toe hulle Suid-Afrika in 2019 besoek het."Op my muur en in my hart is 'n foto van my ma en Mandela met hulle ontmoeting in Kaapstad in 1997," het Harry gesê. "Wat opvallend is, is die vreugde op my ma se gesig." Hy het oor Mandela gesê dit was 'n man met die gewig van die wêreld op sy skouers. "Mandela is gevra om sy land te genees van die wrakstukke van die verlede en dit te transformeer. Hy het die ergste van rassisme en die brutaliteit van 'n staat ervaar. "Hy het 27 jaar verloor sonder sy vrou en familie wat hy nooit weer sou terugkry nie. Maar in die foto's kan mens sien hy is steeds stralend en sien goed in die mensdom." Harry het ook verwys na die verskriklike oorlog in die Oekraïne en die grondwetlike regte in Amerika. "Ons ervaar 'n globale aanval op demokrasie en vryheid - die rede vir Mandela se lewe." - Channel24