EDERIES Arendse het full circle in sy rugbyloopbaan gekom, deur terug te keer na waar dit alles vir hom begin het. Dié 34-jarige vleuel het sy rugbyloopbaan in Lentegeur in Mitchells Plain by Collegians begin. Die spoedvraat se provinsiale loopbaan het in 2009 begin toe hy ses games vir die Valke gespeel het. Van 2011 tot 2013 het hy 15 keer vir die Westelike Provinsie uitgedraf en van 2014 tot 2021 het hy Griekwas in ’n allemintige 115 games represent. “Vir my was dit ’n baie maklike besluit, want ná my professionele rugbyloopbaan wou ek baie graag weer beheer neem van my lewe en meer aandag skenk aan my familie, my vrou Kouthar, my dogter Jinaan (7) en seun, Imaad (3). Arendse sê nes hy, moes sy vrou ook destyds alles in die Kaap agterlaat, sodat hy sy droom kon volg om sy loopbaan in Kimberley voort te sit. Arendse vertel: “Toe ek terugkom was daar nog steeds geleenthede om semi-professional rugby te speel en ek het ’n paar groot offers gekry. “Ek het besluit die beste ding vir my is om nou by ’n klub aan te sluit waar ek kan terugploeg. “Toe ek laas week by die klub opdaag het niemand daarvan geweet nie, omdat ek met niemand oor my besluit geraadpleeg het nie. “Ek het nie na die klub gekom vir enige voordele nie. Ek wil graag die klub soveel as moontlik help. Daar is ’n hope potential by die klub. “Ten spyte van die omstandighede is daar altyd ’n groot begeerte vir die spelers om die klub te verteenwoordig. “Ek het professionele rugby vir ’n uitgebreide tydperk gespeel. “Daar is egter net iets by Collegians wat ek nêrens anders in my rugbyloopbaan ervaar het nie. Dit alleen is vir my meer as genoeg om deel van die klub te wees.” Arendse het ’n pleidooi aan al die groot besighede gemaak om te kyk hoe hulle kan help om die klub te bewaar en die oorvloed talent te help ontwikkel. “Daar is nog so baie stories soos myne by Collegians. “Ek wil net help sodat daardie ongeslypte diamante ook die blootstelling kan kry. “Daar moet genoeg geleenthede vir hulle geskep word sodat hulle ook hul potensiaal kan bereik. Ek is nog fiks genoeg om nog ’n bydra om die speelveld te maak, maar my groot doelwit is nou om te probeer om ook bietjie van die veld af te help,” het Arendse bygevoeg.