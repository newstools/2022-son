DIE tweede ronde van Boland se klubrugby-kompetisies sal volgende week begin, sê Bennie van Rooi, president van dié unie. Die grootbaas het bevestig dat die fixtures nou gereed is vir klubrugby om hervat te word. Hoewel daar Saterdag nog twee Groot Uitdaagbeker-wedstryde in die Wit-Sentraal-streek gespeel word, rus talle spanne al die afgelope drie weke. Intussen reis Tulbagh na die Paarl, waar Evergreens op hulle wag. Evergreens het, ondanks sy nederlaag verlede week teen Roses United, tot dusver goeie rugby gespeel en Tulbagh sal sy storie moet ken. In die ander wedstryd kom Newtons, met sy wisselvallige peil, teen Temperance te staan. Albei spanne het tans 17 ligapunte ná nege games.