DIE rugbyklubs wat bo-aan die puntelys van die Noordelike, Suidelike en City League geëindig het, gaan almal Saterdag mekaar in die Promosieliga van die Westelike Provinsie aandurf. Die kampioen van die Noordelike Liga, Van der Stel-Evergreens, het die beste van al die spanne gevaar. Dié span het al nege sy wedstryde in die Noordelike Liga gewen. Die manne van Stellenbosch het vyf bonuspunt-seges behaal en altesame 45 punte opgestapel. Hulle word nou daarvoor beloon deur Northerns — die span wat tweede in die Suidelike Liga klaargemaak het — aan te durf. Die kampioen van die Suidelike Liga, Lagunya, kom teen sy eweknie van die City League, Hamediehs, te staan. Lagunya was tot dusver vanjaar net een keer aan die verloorkant, terwyl Hamediehs op sy beurt nie ’n enkele nederlaag geproe het nie. Vasgeval Blakes, wat met net een nederlaag tweede in die Noordelike Liga geëindig het, speel teen die tweede span van die City League, Masiphumelele. Masi het twee keer, teen Violets en Hamediehs, vasgeval. Violets het derde in die City League geëindig. Hulle skop Saterdag hulle Promosieliga-veldtog af met ’n kragmeting met Sir Low­rians op Chukker Road in Kenwyn. Die span van Faried Cozyn (afrigter) het Western Zebras laas week met ’n allemintige 87-0 kafgedraf, terwyl die besoekers van Sir Lowry’s Pass derde in die Noordelike Liga klaargemaak het.