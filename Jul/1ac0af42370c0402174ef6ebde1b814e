“DIT voel vir my of ons op ’n verlate eiland weggesmyt is.” Dis hoe Mildred Manewil (62) van die Glenhof-fletse in Nooitgedacht, Bishop Lavis, voel. Manewil is moerig omdat die Stad Kaapstad sloer nadat ’n brand op 13 Junie uitgebreek het wat hulle huis beskadig het. Die woonstel onder haar waar die brand uitgebreek het, is heeltemal beskadig, terwyl twee van haar kamers skade opgedoen het. Slaap Volgens Manewil kon hulle ten minste tydelike hulp aangebied het terwyl daar gewag word tot die volledige assess-ment van die brand gedoen is. Manewil vertel haar dogter kan nou nie eens in haar eie kamer slaap nie. Verskeie werkers van die Stad was volgens Manewil reeds daar om die assess-ment te doen, maar daar word vir die insurance gewag voordat hulle hulp sal kry. Manewil vertel al die ruite het gebars en die winter se koue kom nou in. Die vloere moet ook ná die brand oorgedoen word. “Ek het onlangs weer die Stad gebel om te vra of hulle ten minste net nie die ruite kan regmaak, sodat ons in die kamer kan slaap. “Hulle het gesê hulle wag vir die brandweer se verslag en dat alle verslae ingedien word. “Daar is gesê ons moet self plastiek vat en dit toeplak.” Toe Manewil Dinsdagoggend weer gebel het, het hulle glo gesê dat hulle steeds vir die brand-verslag wag. Sy voel dat niemand omgee vir hulle in Nooitgedacht nie en niemand kom om te help nie. Manewil noem sy en haar gesin woon al langer as 20 jaar daar en betaal hulle huur betyds. “Dis pateties hoe my plek nou lyk.” Versprei Jermaine Carelse, woordvoerder van die Stad se brand- en reddingsdienste, het die brand bevestig wat meer as ’n maand gelede uitgebreek het. Carelse sê altesaam 19 brandbestryders van Belhar, Gauguletu, Goodwood en Ottery was op die toneel om die brand te blus. “Met hulle aankoms het hulle een woonstel gekry wat aan die brand was, met die brand wat na die volgende woonstel versprei het. Drie woonstelle het rook- en waterskade opgedoen, terwyl nog twee waterskade opgedoen het.” Hy sê die oorsaak van die brand is nog onbekend. Die Stad se mayco-lid vir behuising, Malusi Booi, sê: “Die Stad se departement openbare behuising het die skade ná die brand beoordeel. Die Stad se spanne en kontrakteurs sal herstelwerk aan die beskadigde eenhede doen.” Booi voeg by dat hulle spanne herstelwerk aan eenhede regoor die metro doen, en doen ’n beroep op inwoners om asseblief geduldig te wees terwyl daar eers aandag gegee word aan die dringendste gevalle.