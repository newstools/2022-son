’N VROU wat verdwyn, spoke uit die verlede en ’n tergende raaisel wat opgelos moet word, is alles deel van die naelbyt­aksie in die nuwe reeks van Spoorloos. Die vierde reeks van dié kykNET-dramareeks, Spoorloos: Die Eiland, word van Dinsdag 19 Julie 20:00 op kykNET (DStv-kanaal 144) uitgesaai. Nes die vorige reekse is Spoorloos: Die Eiland ’n losstaande reeks met ’n nuwe storielyn, eie karakters en rolverdeling. Die jongste reeks speel af op ’n fiktiewe eiland vol geheime. Ilse van Hemert se produksiehuis, Ochre Media (verantwoordelik vir die M-Net-trefferreeks Lioness), is weer aan die stuur van sake, met Ilse as hoofskrywer en naproduksievervaardiger en Christo Davids en Francois Coetzee as regisseurs. Kom ek stel jou solank voor aan sommige van die karakters wat jou vasgenael voor die kassie gaan hou. Vermis Bobby van Jaarsveld maak sy debuut in ’n dramareeks as Stefan Claasen, die argitek wie se lewe chaoties word wanneer ’n toevallige ontmoeting met sy lang verlore eerste liefde hom by ’n web van bedrog insleep wanneer sy vermis raak en hy van moord op haar beskuldig word. Die aktrise Izel Bezuidenhout vertolk die rol van Emma Eloff, die vrou op wie Stefan jare gelede verlief geraak het en wat dan weer uit die bloute haar verskyning in sy lewe maak. Armand Aucamp is te sien as Emma (Izel) se man, Lucas Eloff. Stefan (Bobby) se beste vriend, Phillip Naudé, word deur Tiaan Slabbert vertolk. Spoorloos: Die Eiland is Leché Joubert se eerste rol in ’n dramareeks. Sy vertolk die rol van Stefan (Bobby) se verloofde. Deon Coetzee vertolk die rol van Emma (Izel) se pa, Freek Lambrecht, wat as voorman werk vir Lucas (Armand). Die Kwêla- en Hannes aan Huis-aanbieder, Hannes van Wyk, is te sien as ’n professor in mariene biologie. Marisa Drummond is te sien as Cobie Lambrect, Freek (Deon) se vrou en Emma (Izel) se stiefma. Belinda Paige, die ma van Stefan (Bobby) se seuntjie, Lenny, word deur Robyn Rossouw vertolk. Die veteraanaktrise Ilse Klink het ’n lang lys TV-rolle agter haar naam, waaronder reekse soos Skemerdans, Diamond City, Arendsvlei en Nêrens Noord-Kaap. In Spoorloos: Die Eiland maak haar karakter, Melanie Paige, die lewe moeilik vir Belinda (Robyn) se ma en Stefan (Bobby). Brendon Daniels vertolk die rol van George Paige, die man aan Melanie (Ilse) se sy en Belinda (Robyn) se pa. Legkaart Esmeralda Bihl en Donovan Pietersen speel ma en seun, Sylvia en Darryl September – twee karakters wat ’n interessante element tot dié drama byvoeg. Dié rolverdeling pas soos ’n legkaart in die prentjie wat Spoorloos: Die Eiland uiteindelik vorm. En, soos met die vorige reekse, is daar aksiebelaaide tonele, emosionele oomblikke en verskeie onverwagte wendings en kinkels in die kabel wat ná elke episode vir druk gesprekke in die sosiale media sal sorg. Spoorloos: Die Eiland bestaan uit agt episodes en begin op Dinsdag 19 Julie om 20:00 op kykNET (DStv-kanaal 144)