HAAI Sonlanders! Erica Cupido het die hef in die hand. Altans, dis hoe dit lyk. Toe sy laataand voor die spieël staan, dink sy aan ’n toekoms saam met Charlton. Sy beraam ook planne om van Charlton se vrou, Imelda, ontslae te raak. Dan ontvang Erica ’n oproep van haar ma. Haar dogter, Kylie, is deur twee onbekende mans ontvoer. Geniet nou hoofstuk 8 van CHRISTO MEYER se vervolgverhaal “Tussen Twee Vure”. DIE selfoon val uit Erica se hand. Sy sien hoe dit op die mat beland, maar wend geen poging aan om dit op te tel nie. Vir al wat sy omgee, kan dit daar bly lê tot Vader Krismis kom. Niks en niemand anders maak nou saak nie. Haar dogter is haar enigste prioriteit. Erica bewe so erg dat dit voel of sy enige oomblik haar balans gaan verloor. Sy dwing haarself net betyds om op die punt van haar bed te gaan sit. ’n Naar kol vorm op die krop van haar maag. Haar keel trek toe soos ’n asmalyer s’n en ’n oomblik sukkel sy om asem te haal. ’n Rilling beweeg soos koue vingers teen haar ruggraat af. Moet sy Charlton in die hande probeer kry? Moet sy hom vra om haar te kom haal en by haar ma af te laai? Nee, besluit sy. Dis nie ’n goeie idee nie. Dinge sal te obvious lyk en mense sal begin vrae vra. Só waaghalsig is sy darem nie. Erica trek iets anders aan en gaan hamer aan die bure se deur. “Neem my na my ma toe,” vra sy toe boeta Ghoen oopmaak. “Kylie is ontvoer en ek wil self gaan kyk wat daar aangaan.” Boeta Ghoen, wat gedurig ’n verskoning het oor petrolgeld, het geen verdere aansporing nodig nie. Die kind van ’n familielid van hom het ook ’n paar jaar gelede spoorloos verdwyn en is tot vandag toe nooit gevind nie. Die polisie het op ’n dag net besluit om die soektog te staak. Hy trek sy kar uit die garage en maak die deur aan die passasierskant oop vir Erica om in te klim. By die naaste vulstasie laat Erica hom indraai. “Boeta Ghoen, ek hoop nie jy het gedink ek sal jou laat ry sonder om petrol in te gooi nie. Só goedkoop is ek darem nie.” Boeta Ghoen sê niks, glimlag net skeef. Dis meer as ’n uur se ry tot by Erica se ma. Die rit tot daar verloop in stilte. Erica verkies dit so. Dit gee haar kans om te dink ... CHARLTON rol rond in sy bed. Hy sukkel al hoe lank om aan die slaap te raak. Sy gedagtes is by sy vrou en hoe hy dink sy sal reageer as die nuus van hom en Erica haar ore bereik. Dit sal beter wees vir almal as sy nooit uitvind nie. Sy gaan platgeslaan wees. Stukkend, verpletter, teleurgesteld. En hy verbeel hom hy hoor al hoe sy sê: “So iets het ek nie van jou verwag nie.” Hy moes nooit ontrou gewees het nie. Kyk hoe ver het dit hom gebring. Hy wens hy kan ander getroude mans waarsku om van verbode vrugte weg te bly. Dis net nie die moeite werd nie. Sal hy genoeg moed hê om Imelda van Erica en die ongebore baba te vertel? Hy weet nie hoe hy dit gaan regkry nie ... DOUVOORDAG kry Charlton ’n oproep van Lee-Anne. “Hey, tjomma, howzit?” Hy moet sy woorde nou versigtig kies. “Goed dankie” sal nie die regte ding wees om te sê nie. Dit sal net beteken hy lieg vir homself. “Ek kon dit nie doen nie,” speel Charlton oop kaarte. “Wat kon jy nie doen nie?” Lee-Anne klink opreg verbaas. “Ek kon nie my affair met Erica stop nie.” “Hoekom nie?” Hy hoor die teleurstelling in haar stem. “Is jy ’n man of ’n muis?” “Dis reeds omdat ek ’n man is dat ek dit nie kon doen nie.” “Hoekom praat jy so in sirkels, Charlton? Moet ek dan alles uit jou wurg?” “Erica is swanger, Lee-Anne. Sy verwag my kind. Ek gaan pa word.” Hy kan hoor hoe skerp Lee-Anne haar asem intrek. Lee-Anne se volgende vraag haal die wind uit Charlton se seile: “Hoe seker is jy dis jou kind? Dit kan iemand anders s’n ook wees.” Charlton het nie dadelik ’n antwoord gereed nie. Hy het nog nooit só daaraan gedink nie. “Natuurlik is dit my kind. Erica het met niemand anders geslaap nie.” “Hoe weet jy dit?” “Ek weet dit net, Lee-Anne, ek weet dit net.” “Jy moet onthou jy kan verkeerd ook wees. Moet jou nie met ’n slap riem laat vang nie. Sommige vroumense kan geitjies wees.” Charlton het nie nou lus vir ’n gepreek nie. Tog moet hy toegee, die goed wat Lee-Anne kwytraak, maak sin. Wat as sy reg is? “Wat is Erica se nooiensvan?” wil Lee-Anne weet. Charlton probeer dink, maar besef dan hy weet nie. “Ek het haar nog nie gevra nie. Hoekom wil jy weet?” “Noem my mal as jy dink ek is, maar ek het net hierdie vreemde voorgevoel oor jou lover. Ek gaan ’n bietjie rondkrap. Hoop nie jy gee om nie. Ek vertrou nie daai vrou nie, al ken ek haar skaars. Stuur my ’n pic van haar.” Charlton weet nie watter mal perd Lee-Anne nou wil opsaal nie, maar hy gaan haar maar haar sin gee. Miskien kom sy op iets af wat kan keer dat sy huwelik skipbreuk ly ... Twee dae is verby en daar is nog geen nuus van Kylie nie. Erica is rasend van kommer. Hoekom sal mense haar dogtertjie wil kidnap? Sy het nie geld vir ’n losprys nie. Haar ma sê dit lyk of die ontvoering beplan was. Beteken dit die ontvoerders het haar ma se huis die hele tyd dopgehou? Dis creepy as sy daaraan dink. As sy net ’n clue gehad het waar om te begin soek. Het Kylie al iets te ete gehad? Het sy ’n warm bed om in te slaap? Wat kon van haar geword het? Die derde dag kom klop ’n polisieman in uniform aan die deur van Erica se ma. “Het julle haar gekry?” vra Erica in ’n huilstem toe sy oopmaak. “Ons is nie seker nie. Dis waarom ons u versoek om saam met ons te kom.” “Om wat te gaan maak?” keer Erica vinnig. “Ons het op ’n kind se lyk afgekom. Ons wil hê u moet kom kyk of u dalk die kind herken.” By die lykhuis is Erica amper te bang om in te gaan. Sê nou dis Kylie? Hoe gaan sy dit hanteer? Toe die laken afgehaal word, gee Erica se bene byna mee onder haar. Daar voor haar, deur die glasvenster, lê die liggaam van haar sewejarige dogter. Wie doen so iets aan ’n onskuldige kind? Moet hulle nie vir hulle dade betaal nie? Kop onderstebo verlaat Erica die lykhuis. Sy het genoeg gesien.