DIE wedloop vir die meeste Grand Slams in manstennis is inderdaad nou ’n wedloop tussen twee. Jammer aan Roger Federer, maar Novak Djokovic en Rafael Nadal gaan nie sommer nou ingehaal word nie — veral nie nadat Djokovic Sondag vir die vierde jaar agtereenvolgens op Wimbledon geseëvier het nie. Hy het Nick Kyrgios van Australië met 4-6, 6-3, 6-4, 7-6 in die eindstryd geklop. Rekord In totaal het Djokovic nou sewe keer Wimbledon-sukses geproe – net een keer minder as Federer, wat al ’n rekordgetal van agt keer hier gewen het. Dit is boonop die Serwiër se 21ste Grand Slam-titel en dit plaas hom nou weer net een agter Nadal wat met sy 22 die rekord hou. Nadal het hom laas week weens ’n spierbesering in sy maag onttrek aan Wimbledon. Hy moes teen Kyrgios in die halfeindronde speel. Kyrgios het toe direk vir die eindstryd gekwalifiseer. Die Aussie het goed begin, maar het toegelaat dat die toeskouers binne Centre Court met sy kop smokkel met die aanmerkings wat na sy kant gerig is. Kyrgios het hieroor gekla en selfs aangevoer een dame moet verwyder word, want sy praat met hom terwyl hy afslaan. Die skeidsregters wou egter niks weet nie. Dit was veral in die derde stel waar Kyrgios sy kop verloor het — en amper begin speel het soos iemand wat nie meer daarin belang stel om in ’n eindstryd te wees nie. Die vierde stel sou in ’n tie­breaker beslis word, maar Djokovic het net te veel skietgoed gehad en met 7-3 gewen.