DIE polisie in Worcester het 'n 29-jarige man gearresteer nadat sy vrou gesê het hy het sy tweejarige dogter verkrag. Kapt. FC van Wyk, polisiewoordvoerder, sê in 'n verklaring: "Die ma het hulle dogter by die pa gelos en hom gevra om die kind na die nanny toe te vat. Maar hy het dit nie gedoen nie. "Toe sy van die werk af terugkom het die kind aan haar gesê haar pa het iets aan haar gedoen. Die kind is na die  Thuthuzela Centre geneem en daar is vasgestel sy is verkrag." Hy sal in Worcester se hof verskyn sodra hy aangekla is. In 'n ander voorval het lede van Atlantis se misdaadvoorkomingseenheid 'n man en vrou Maandag weens besit van 'n onwettige vuurwapen gearresteer. Volgens Van Wyk het die polisie 'n flat in Heatfield Court in Atlantis deursoek en die vuurwapen onder die bad gekry. "Die eienaars is ondervra en hulle het aan die polisie gesê dit kan aan hulle 31-jarige seun behoort. Die 59-jarige man en 57-jarige vrou sal in die Atlantis-hof verskyn sodra hulle aangekla is." Dieselfde dag in Athlone het die Flying Squad patrollie gedoen toe hulle 'n verdagte man sien. "Toe die polisie hom stop om hom te deursoek het hy 'n vuurwapen uitgehaal en oor 'n muur van 'n huis gegooi. Die polisie het beslag gelê op 'n Norinco 9mm en 10 koeëls. "Die 24-jarige man is gearresteer en sal in Athlone in die hof verskyn.