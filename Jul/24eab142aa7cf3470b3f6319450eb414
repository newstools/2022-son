DIE Suid-Afrikaanse Polisiediens het die afgelope ses maande 46 592 wapens uit sirkulasie gehaal. Daarna is die vuurwapens en koeëls en vuurwapenparte in Vanderbijlpark in Gauteng vernietig. Lt. genl. Michael Mohlala, afdelingkommissaris van sigbare polisiëring, het gesê Vrydag is 20 590 vuurwapens vernietig. "Daarvan was 15 465 handwapens en 2 686 gewere, 1 855 was haelgewere en die res is vuurwapenparte. In Maart het ons ook 26 002 vuurwapens vernietig." Alle vuurwapens wat vernietig is, is eers ballisties getoets om vas te stel of hulle in enige misdaad gebruik is. Die meeste van die vuurwapens wat vernietig is, is vrywillig ingegee in 2019 en 2020 en 2020 en 2021 tydens die amnestietydperk. Van die vuurwapens is ook in operasies gekry waar mense deursoek is of tip-offs gekry is van gemeenskapslede. Kol. Athlenda Mathe, 'n woordvoerder van die polisie, sê hulle sal voortgaan om onwettige vuurwapens van die strate af te haal. SAPD