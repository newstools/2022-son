FAHEEM Struis is gister as die Westelike Provinsie Atletiek (WPA) se halfmaraton-manskampioen gekroon. Die 28-jarige atleet van die Universiteit van Wes-Kaapland (UWK) het Sondag die 21,1 km by die Cape Town Festival of Running gewen. Struis het die wedloop – wat by die Seepunt-promenade begin en geëindig het – in slegs 1 uur, 8 minute en 8 sekondes in ideale toestande afgelê. Star Shayamano (1:11:19) van die Atlantic Atletiekklub was kort op sy hakke in die tweede plek. Tumelo Moksatsi (1:11:47) van Sanlam het met die bronsmedalje weggestap. Die eerste veteraan (40-49) oor die lyn was Tsungai Mwanangeni (1:16:52) van die atletiekklub RCS Guguletu. Niel Broers (1:17:31) van Atlantic was tweede met Hansley Weaver (1:22:44) in die derde plek. In die ouderdomsgroep 50-59 het die immergroen John September (1:19:25) van Itheko weereens sy staal getoon. Xolile Mcanda (1:22:34) van RCS Guguletu was tweede, met Colin George (1:27:10) van VOB derde. In die wedloop vir vroue het Lee-Shay Willemse (1:29:39) van die Velocity-atletiekklub met die louere weggestap. Sy is ook in dié proses as die WPA se halfmaraton-vroukampioen gekroon. Dane Veldsman (1:29:55) van ATC was die tweede vrou oor die eindstreep, met Obertina Kanyongo (1:31:43) van Nedbank in die derde plek. Koning Saterdag het Luca Boyana (08:55:17) van die West Coast-atletiekklub weggestap met die goue medalje in die 100 km vir mans. In die 50 km vir mans het Siyabonga Sakwe van Nedbank (3:20:39) koning gekraai. Anene Claassen (04:02:01) was die eerste vrou in die 50 km.