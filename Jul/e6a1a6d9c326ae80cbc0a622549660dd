DIE eerste skote is al afgevuur in die sielkundige oorlog tussen die sokkerspanne wat die naweek gaan fight om promotion tot die Tweede Liga. Die tonge is reeds los oor die format wat in dié kompetisie gebruik word. Die draw word Vrydagaand 19:30 in Mbekweni in die Paarl gedoen. Die play-offs word op die Mbekweni-sportterrein gespeel Die ses spanne wat gaan baklei om volgende seisoen in die Tweede Liga te speel, is Hanover Park FC (Safa Cape Town), WC Fleetwood FC Overberg), Battalions FC (Cape Winelands), Simunye FC (Eden), Rangers FC (West Coast) en Brothers United (Central Karoo). Die spanne sal in twee groepe van drie spanne verdeel word. En daar gaan ’n span in elk van die groepe wees wat op die eerste dag van die kompetisie twee wedstryde sal moet speel. Die spanne wat eerste geloot word in groep A én groep B, sal die ongelukkige twee wees wat twee wedstryde op dag 1 sal moet speel. Die ander spanne sal elk een wedstryd Saterdag en een Sondag speel. Wat dit egter beteken, is dat die spanne wat in die eindstryd speel, dalk Sondag in twee wedstryde betrokke gaan wees. Daar sal dus nie ’n lang genoeg recovery period vir dié spanne wees nie. Ook, as een van die spanne albei hul wedstryde môre wen, sal daar genoeg ruskans wees en tyd vir recovery vir die eindstryd. Die twee spanne wat die eindstryd haal, sal albei promosie tot die Tweede Liga kry. Die eindstryd is net om te bepaal wie nou eintlik die Wes-Kaap se Derde Liga-kampioen gaan wees. Daar is veral groot druk op die Safa Cape Town-kampioen, Hanover Park, nadat dié streek se Zizwe United van Nyanga nie daarin geslaag het om uit die Tweede Liga promosie te kry nie. En nes Zizwe is dit nou ook Hanover Park se derde probeerslag by die play-offs. Andrew Peqeno, coach van Hanover Park, het gesê: “Daar is ’n groot deel van my wat die twee games in een dag sal wil speel om dit agter die rug te kry. “Wen jy albei wedstryde, is jy deur. Dit is altyd beter om jou eie lot te bepaal.” Intussen sê die new kid on the block, Fleetwood FC, se coach, Shameeh McLaurie, dit maak nie eintlik saak saak nie omdat almal twee wedstryde gaan speel. Lwazi Godlo, Battalions se coach, reken dit is ietwat van ’n catch 22-situasie. “Wanneer jy in die play-offs is, help dit nie jy kla nie.” Sy eweknie van Rangers, Willem Owies, sê op sy beurt sy span is reg vir enige uitdaging. “Ons sal vat wat kom.” Brothers United word op sy beurt deur Granwill Pienaar afgerig.