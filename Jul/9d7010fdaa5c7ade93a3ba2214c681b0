VIR ’n gebroke ma van Leonsdale in Elsiesrivier is dit moeilik om te verstaan hoekom haar seun op so ’n wrede manier en op so ’n jong ouderdom moes sterf. Samantha Alexander (45) sê haar jongste seun, Chaygon Alexander (15), was die lig in haar lewe en vertel hoe moeilik dit is om net die woord ‘was’ te gebruik. Samantha sê voor Maandag aangebreek het, het sy nooit gedink sy sou oor haar seun in die verlede tyd praat nie. Chaygon en ’n ander 17-jarige seun, wat tans in die hospitaal is, was Maandag geskiet by ’n winkel twee lane weg van waar hy en sy klein gesin vir die afgelope drie maande woon. Toneel “Dit was rondom halfvyf toe die kinders hier kom roep vir my oudste seun. Ek het vinnig besef iets is fout aan die kinders se stemtoon en ek is toe uit by die huis. “Hulle het net gesê Chaygon is deur die kop geskiet, maar niks gepraat van hy is dood nie. “Toe ek na die toneel toe loop toe bied die bure my suikerwater aan en dis toe ek besef my kind het dit seker nie gemaak nie. “Toe ek daar kom toe bevestig sy liggaam wat alreeds bedek was vir my hy is wel doodgeskiet,” vertel Samantha terwyl sy probeer om die trane te keer. Samantha beskryf haar seun as ’n respekvolle jongman, wat lief was om in die huis te wees as om buite te speel met maats. Volgens haar was die twee beste maatjies en as haar seun uit die huis was, was hy by sy ouma of by tannies wat in die lane voor hulle woon. “Chaygon het nooit ’n vloekwoord voor my geuiter nie en ek is seker hy het sy dissipline met hom geneem as hy sy voet by die huis uitgesit het. “Hoekom moes hulle iemand skiet wat nie ’n dreigement was vir ander nie? “Wat is daar om te skiet aan my arme kind, wat baat dit enigsins vir die skieters om sy lewe van hom te neem?,” vra Samantha en noem dat haar seun nog soveel lewe in hom gehad het. Die mammie noem dat Chaygon hierdie jaar by die Elsiesrivier-vaardigheidskool sou aansluit en ook met confirmation- klasse begin het, en dit is dinge waaroor hy opgewonde was en voor uitgesien het. “Baie mense sê aan die koerante as hul kind geskiet word dat hy nie ’n gangster is nie, maar ek kan met alle eerlikheid en sekerheid sê my kind was nie ’n gangster nie. “Hy was net ’n blote kind.” Hamish Arries, voorsitter van die Elsiesrivier GPF, sê die tiener se dood is een te veel. Arries meen die Elsiesrivier-gemeenskap kan nie langer toelaat dat inwoners in ’n greep van wetteloosheid gehou word en niks daaraan doen nie. “Ons as die Elsiesrivier GPF veroordeel hierdie wrede daad teen die gemeenskap ten sterkste en die boewe wat ons van so ’n jong lewe beroof het, moet gevind en vervolg word. “Iemand moet weet of gesien het wie die sneller getrek het en moet na vore kom. Bang “Ons gemeenskap kan nie meer in hul eie huise gevange gehou word nie, te bang om uit te kom. “Ons kinders moet vry voel om in die parke te speel en om hul kinderjare te geniet vry van skietery en allerhande wetteloosheid. “Ons gesamentlike veroordeling van sulke wrede dade moet regdeur ons strate en elke huishouding gehoor word. Ons kan nie meer doekies omdraai en normaalweg saam met misdadigers leef wat nie sal skroom om volgende die sneller op ons te trek nie,” sê Arries. Kapt. FC van Wyk, ’n polisiewoordvoerder, sê die omstandighede rondom die skietvoorval wat op die hoeke van Norwood-weg en 12de Laan gebeur het, word tans ondersoek. “ ’n Saak van moord en poging tot moord is vir ondersoek geopen. “Die beseerde slagoffer is na ’n nabygeleë mediese fasiliteit geneem vir mediese behandeling. Die onbekende verdagtes wat in ’n onbekende rigting van die toneel gevlug het, moet nog in hegtenis geneem word. “Die moontlikheid dat dié voorval bendeverwant kan wees, sal ondersoek word,” het Van Wyk gesê.