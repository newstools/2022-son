PRES. Cyril Ramaphosa moet sy prioriteite reg kry. So voel 'n groep onder leiding van Ondela Sokomani, 'n ondersteuner van die ANC se RET-faksie, oor die president se insluiting op die begrafnisprogram van die 21 tieners wat Woensdag in Oos-Londen begrawe is. Ramaphosa het die begrafnis van die jongmense bygewoon, wat op 26 Junie by die Enyobeni-tavern dood is. Sokomani het aan News24 gesê hy sien nie hoekom Ramaphosa én die Oos-Kaapse premier, Oscar Mabuyane, teenwoordig moes wees nie. Dít terwyl die land in 'n energiekrisis is. "Die president se besoek aan Scenery Park gaan geen groot verandering in die lewens van die mense daar bring nie. Dit het ook geen belangrike impak op die verswakte bestuurstelsel wat tot die tragedie gelei het nie," aldus Sokomani. Hy vra ook: "Waarom is dit so maklik vir die president om 'n massabegrafnis by te woon. Maar hy deal nie met Andre de Ruyter, wat Eskom swak bestuur nie. "Onder De Ruyter se leiding is daar 'n foutiewe betaling van R5 miljard aan 'n Eskom-diensverskaffer betaal en niks het gebeur nie." Sokomani beskuldig Ramaphosa ook daarvan dat hy belangrike kwessies wat die land raak, soos die irrasionele petrolprysstyging, ignoreer. Intussen het die ANC-jeugliga in die streek hulle van Sokomani se uitlatings gedistansieer.