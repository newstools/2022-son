KURT-LEE Arendse het ál die nodige vaardighede om Cheslin Kolbe se stewels op toetsvlak vol te staan. Die 26-jarige spoedvraat het onlangs gesê hy wil graag in die voetspore van Springbokke soos Kolbe en Gio Aplon volg, deur hom as ’n buite-agterspeler van wêreldgehalte te vestig. Die boorling van die Paarl het in die tweede toets teen Wallis in Bloemfontein sy toetsbuiging as regtervleuel vir Suid-Afrika gemaak. Al het hy nie veel kans met bal in die hand op die aanval gekry nie, het hy ’n puik vertoning gelewer. Die blitsbuks het op veral die verdediging uitgeblink. Hy was rotsvas onder die hoë bal en soos enige goeie vleuel het hy deurgaans werk gesoek. Kolbe het ná 20 minute spel in die derde en beslissende toets teen Wallis in Kaapstad sy kakebeen gebreek en moes die veld noodgedwonge verlaat. En omdat daar nie ’n plaasvervanger-vleuel op die bank was nie, moes Lukhanyo Am van binnesenter na die regtervleuel skuif. Die Springbokke kom op 6 Augustus in die eerste toets van die Rugby Cham­pionship teen die All Blacks in die Mbombela Stadium te staan. Die daaropvolgende week pak die Bokke weer die aartsvyand, dié keer op Ellispark in Johannesburg. Kolbe sal nie betyds vir dié kragmetings herstel nie. Dit kan dus vir Arendse die weg baan om in Kolbe se plek as regtervleuel ingespan te word. Arendse het net soos Kolbe en Aplon, op internasionale vlak vir die Blitsbokke naam gemaak, waar hy sy besonderse vaardighede ten toon gestel het. Net soos Kolbe en Aplon het Arendse die vermoë om opponente met sy uitsonder­like vaart-versnelling en bedrieglike systappe behoorlik te uitoorlê. Jacques Nienaber (coach) en die res van die Springbok-afrigtingspan het nou verskeie opsies. Gewys Aphelele Fassi wat saam met Arendse in die derde toets gespeel het, is ’n uiters talentvolle heelagter. Hy het egter gewys dat hy nie soseer so gemaklik op vleuel is nie. Arendse het vir Jake White (coach) se Bulls in die United Rugby Championship gewys waartoe hy in staat is. Die Paarliet behoort dus die ideale kandidaat te wees om in Kolbe se plek vir die twee toetse teen die All Blacks ingespan te word.