’N SEUNTJIE (6) en sy vriende het kerkie-kerkie in hul wendyhuis gespeel toe dit per ongeluk aan die brand gesteek is. Die drievertrek-wendy by Green Point in Khayelitsha is laas Woensdag deur die vlamme verteer. Volgens die seun en sy twee vriende het hulle ’n kers aan die brand gesteek en gebid, maar dit het toe op die bed geval en die wendy het vlamgevat. Die seuntjie se suster, Esona Hadi (22), het aan Daily Sun vertel sy het die sleutels by haar broer gelos sodat sy skool toe kan gaan. “Ek het dit gelos sodat hy die deur kan toesluit wanneer hy uitgaan om te gaan speel. Pleks daarvan het sy vriende oorgekom. Hulle het ’n kerk-speletjie gespeel waar iemand die pastoor is en die ander die gemeentelede. "Hulle het ’n kers langs die bed aangesteek en dit is hoe die brand ontstaan het. ”Die broertjie het gesê hulle het probeer om die brand te blus, maar die vlamme was te oorweldigend. “Toe ek by die kamer wou ingaan, was die bed klaar aan die brand. Ons wou die brand keer, maar ons kon nie. Ons het die deur toegemaak en weggehardloop.” Die ouer suster kyk na haar twee sibbe nadat hul ma in 2019 gesterf het. 