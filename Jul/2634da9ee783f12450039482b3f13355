WANNEER Spurs WFC en UCT Ladies se sokkerpanne Saterdag in die Sasol League mekaar op William Herbert aandurf, gaan dit meer oor die punte as respect. Dié spanne ken mekaar baie goed en daar is groot respect tussen die afrigters, Winston Zeederberg (Spurs) en Ahmen Parker (UCT). Maar voor Saterdag se afskop om 14:00, sal dié respect tydelik verdwyn. Spurs, met 12 punte, is die voorloper en enigste onoorwonne span in Stream A (12 punte), met UCT (7) in die derde posisie. Die studente het ook ’n wedstryd minder gespeel. Zeederberg was voorheen UCT se coach. Volgens hom is sy huidige span se skitterende voorbereiding die rede waarom hy tans in die top-posisie in die kompetisie is. En hy meen dit gaan hom ook die oorhand in dié wedstryd gee. Volgens die coach verwag hy dat die spanne goed teen mekaar gaan opweeg. “Hulle is ’n gedugte groep en ek verwag hulle sal met ’n massiewe aanslag kom,” sê Zeederberg. “Albei spanne is aansienlik versterk. Boonop is daar van ons spelers wat met ons blessing nou op hulle boeke is. Dit beteken dat hulle ons spel goed ken. “Ons sal dus goed voorbereid moet wees,” het hy bygevoeg. Intussen het sy eweknie, Parker, gesê hulle staar ’n opdraende stryd teen die log leaders in die gesig. “’n Wegwedstryd teen die log leaders wat reeds 20 doele aangeteken het, vertel jou dat ons rotsvastig sal moet defend,” sê Parker. “Ek het egter groot vertroue in my spelers,” het hy bygevoeg.