AIRWAYS Law het by die Durban July op Greyville stil-stil as ’n toekomstige ster na vore getree. Dié vier jaar oue reun wat deur André Nel vir die eienaar, Sabine Plattner, afgerig word, het op die nippertjie as reserwe plek in verlede Saterdag se hoofwedren gekry nadat Brett Crawford die World Sports Betting Guineas-wenner Zapatillas onttrek het. Teen 40-1 het baie min wedders Áirways Law ’n kans gegee, maar hy het aangenaam verras deur die sesde plek uit te loop – net 5,30 lengtes agter die wenner, Sparkling Water. Airways Law, wat sy gereelde jokkie, Gareth Wright, in die saal gehad het, het dus ’n gróót statement gemaak deur voor Astrix, Al Muthana, Aragosta, Pomp And Power, Hoedspruit, Waterberry Lane, Linebacker en Belgarion by die wenpaal aan te kom. Dié poging is ’n duidelik bewys dat hy vorentoe fyn dopgehou moet word en dat vele oorwinnings nog vir hom wink. Airways Law het tot dusver vyf van sy nege wedrenne gewen. As dié seun van Legislate sy goeie vorm kan voortsit, behoort hy volgende jaar ’n outomatiese keuse vir die July te wees.