GEORGE. – Nóú raak die lewe verskriklik duur. Met die prys van kookolie wat die hoogte in geskiet het, verkoop plaaslike spaza shops nou visolie by die sakkie... of selfs by die teelepel. Hierdie is ’n tendens wat al hoe meer voorkom by winkels in George, Mosselbaai en Oudtshoorn. Inwoners sê dit het eenvoudig onbekostigbaar geraak om bottels kookolie te kan afford. Verskeie huishoudings sê hulle kan nie meer byhou met kospryse wat net aanhou styg nie. Nou kyk hulle maar uit vir sakkies visolie wat so min as R5 kos. Selfs winkeleienaars kla dat hul bottels kookolie nie verkoop nie, en net stof vergaar op die rakke. Mohammed Biela (44), ’n Pakistanse spaza-winkeleienaar, sê hulle moes met ’n plan vorendag kom toe hulle agterkom dat mense nie meer vol bottels kookolie kon afford nie. Biela vertel: “Baie van my customers kry swaar. “Ek verkoop nou vier lepels kookolie vir R5 sodat hulle ten minste ’n eier of iets kan bak. “Dit maak nogal ’n verskil, want mense koop dit.” Nobuntu Bless bly in Asla Park in Mosselbaai en bedryf ’n klein kosstalletjie agter in haar jaart. Bless sê die duur kookolie- pryse maak dat sy sukkel om ’n inkomste te generate. Sy sê: “Ek struggle deesdae behoorlik om ’n living te maak. “Ek verkoop vetkoeke en daarvoor makeer ek kookolie. “In die verlede het ek vyf liter kookolie gekoop om my vetkoeke te bak. “Ek kan nie meer kookolie bekostig nie en dit affekteer my besigheid.” Bless meen die regering sal moet begin dink aan armes en eienaars van klein besighede. Melanie Koopman is ’n werklose ma van drie en bly in Borcherds in George. Volgens haar help die klein sakkies visolie darem om die pot aan die fry te hou. “Die afgelope drie maande was pure hel met al die stygende kospryse. “En die hartseerste van alles is dat niks gedoen word om vir werkloses werk te skep nie,” kla Koopman.