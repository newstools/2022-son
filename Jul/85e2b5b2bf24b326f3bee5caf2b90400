DIE tragiese dood van die twee susters van die Koue Bokkeveld het talle verlede week geskok. Setta Visagie, die ma van die Springbok-legende Breyten Paulse, en haar suster Marie Galant het die vorige Sondag verdrink toe hulle in Hermanus deur branders van die rotse af geslaan is. André Barnard van die Nasionale Seereddingsinstituut (NSRI) het laas Sondag in ’n verklaring gesê ’n reddingsending is van stapel gestuur nadat twee vroue deur golwe meegesleur is. “Met hulle aankoms op die toneel net langs die Hermanus Ou Hawe is twee volwasse vroue opgespoor en op die NSRI-reddingstuig teruggevind. “CPR-pogings het begin. Hulle is na die NSRI-reddingstasie gebring, waar CPR deur paramedici voortgesit is. “Ongelukkig is hulle deur paramedici dood verklaar nadat alle pogings om die twee vroue by te bring onsuksesvol was,” het Barnard gesê. ’n Roudiens is Donderdag in die OPD VGK Op-die-Berg in die Koue Bokkeveld gehou. Die twee geliefde susters is gister uit dieselfde kerk begrawe. Geen huisdiens is vir hulle gehou nie.