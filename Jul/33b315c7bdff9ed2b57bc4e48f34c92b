WOENSDAG is dit Rafael Nadal van Spanje se beurt om te sien of hy tennis fans se groot wens ’n tree nader kan bring. Dit is natuurlik om al die pad te gaan en ’n plek in die final van Wimbledon teen Novak Djokovic te bespreek. Nadal kom Woensdag in die kwarteindronde teen Taylor Fritz van Amerika te staan. Djokovic het Dinsdag reeds sy plek in die semi-final bespreek, toe dié Serwiër ’n riller teen Jannick Sinner met 5-7, 2-6, 6-3, 6-2, 6-2 gewen het. Dit het gelyk asof die verdedigende kampioen sy tasse vroeg sou moes pak toe Sinner hom in die eerste twee stelle ’n kop aangesit het. Maar as dié Serwiër se tweede asem gewoonlik inskop, is daar maar min spelers wat met hom kan saamleef. Sinner het wel moedig probeer veg, maar die verskil in klas was duidelik. Djokovic sal in die semi’s teen die wenner van gister se ander kwarteind tussen David Goffin en Cameron Norrie te staan kom. Dié uitslag was nog nie teen druktyd bekend nie. Nadal se kwarteind teen Fritz sal omstreeks 15:45 begin. In die ander kwarteind pak Nick Kyrgios vir Cristian Garrin. In Woensdag se kwarteindronde vir vroue pak Ajla Tomljanovic vir Elena Rybakina, terwyl Simona Halep en Amanda Anisimova slaags raak. In Dinsdag se voltooide kwarteind vir vroue het Tatjana Maria vir Jule Niemeier met 4-6 6-2 7-5 geklop.