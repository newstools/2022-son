DIE jong Suid-Afrikaanse krieketsensasie met die bynaam “Baby AB”, Dewald Brevis, is deesdae ’n gesogte speler. Dié opwindende kolwer, wat laas jaar die meeste lopies vir Suid-Afrika by die o. 19 World Cup aangeteken het, is deur T20-spanne in Sri Lanka en die Karibiese Eilande gekontrakteer. Brevis (19) het ook vroeër die jaar in die Indiese Premierliga T20-toernooi sy debuut vir die Mumbai Indians gemaak. Nou gaan hy in die Sri Lanka T20 Showpiece vir die Kandy Falcons speel. Dié toernooi begin op 31 Julie en hy sal kort daarna op ’n vlug klim om vanaf 31 Augustus in die Caribean Premier League te speel. Daar gaan Brevis vir St. Kitts and Nevis Patriots die wilgerlat swaai. Waarde Vir dié jongeling sal die ervaring van in dié ligas speel van groot waarde wees. Veral nadat hy eers deur die selectors van die Proteas misgekyk is. Daar word geglo Brevis is nog te groen vir internasionale krieket en dat hy tyd nodig het. By die Patriots sal Brevis ook op die raad van ’n ervare Suid-Afrikaanse spanmaat kan steun. Dwaine Pretorius gaan ook vir dié span speel. Pretorius was een van die helde in die Proteas se gedeelde T20I-reeks teen Indië. Ofskoon hy meestal met die bal uitgeblink het, was hy op nommer drie in die kolforde ingespan.