ANDERS as met Nieu-Seeland, kan die Suid-Afrikaanse rugbyspan met reg nie té teleurgesteld voel ná Saterdag se nederlaag teen Wallis nie. Die Rooi Drake het vir die eerste keer ooit ’n toets in Mzansi gewen toe hulle die Springbokke met 13-12 in Bloemfontein geklop het. In Kiwi-land het Ierland ook geskiedenis gemaak toe hy die All Blacks oortuigend met 23-12 in Dunedin geklop het. Vir spanne uit die Noordelike Halfrond — veral dié verbonde aan die Verenigde Koninkryk — was dit ’n fantastiese naweek. Engeland het Australië in Brisbane met 25-17 geklop, terwyl Skotland ook sake in sy reeks teen Argentinië gelyk getrek het deur die tweede toets met 29-6 in Salta te wen. Dit maak die laaste naweek van die besoekende spanne se toere na die Suidelike Halfrond se beste spanne ’n baie interessante een. Die Springbokke pak die Rooi Drake Saterdag in die Cape Town Stadium, en die besoekers kan maar verwag dat daar nie weer proewe gehou sal word deur Jacques Nienaber (coach) en sy bestuurspan nie. Met die reekssege op die spel kan daar maar verwag word dat Siya Kolisi (kaptein) en ’n menigte ander aantal eerstekeusespelers sal terugkeer. Nietemin is Nienaber en Handré Pollard, wat as kaptein ingestaan het, heel tevrede met hoe die Bokke in Bloemfontein gevaar het. Volgens hulle was dit die laaste 15 minute waar dinge ’n bietjie skeefgeloop het nadat hulle die grootste deel van die wedstryd die pas aangegee het. Nienaber het gesê: “Dit is wat ons gesoek het. Ons het mos reg van die begin gesê ons het ’n plan om al 42 spelers speelkans te gee. “Dit is maklik om te se ons kon die konserwatiewe roete gekies het en die reeks vroeg beslis, maar gaan kyk na die ander toets wat die naweek gespeel is, soos met Nieu-Seeland teen Ierland en Australie teen Engeland. “As jy daai roete gaan en dan steeds die toets verloor ... “Om Wallis te klop gaan altyd taai wees, soos die laaste twee wedstryde ons gewys het. “Die ding is, ons het antwoorde uit dié verloor gekry oor sekere spelers — en daai was altyd die plan.”