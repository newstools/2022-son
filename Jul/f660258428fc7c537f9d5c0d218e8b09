HOEKO. – Uiteindelik. Só het die familie van klein Shintino van Wyngaard (7) wat 3 maande gelede vermoor is en toe aan die brand gesteek is, gesug. Van Wyngaard se familie kon ná  ’n stryd van  ’n ellelange 3 maande uiteindelik closure kry om hul geliefde te begrawe. Aanvanklik was die begrafnis vir Mei gereël en begrafnisprogramme reeds gedruk. Maar met rompslomp met forensiese dienste en DNA-toetse moes die familie toe weer hul hartseer uitstel – vir bykans drie maande. Ouma Theresa sê: "Ons kon nie voortgaan met ons lewens nie. Soms hoop ek dat Shintino by die huis sou instap, al het ek geweet hy is dood." Die hulp van die kantoor van die polisie-ombudsman moes ingeroep word om die proses van identifisering te versnel. Die familie het ná die begrafnis in ’n Whatsapp-boodskap hul dank teenoor almal uitgespreek. Intussen is die 16-jarige verdagte nog by die jeugsorgsentrum en is die hofsaak nog nie afgehandel nie.