INWONERS van Vrededorp in Johannesburg is kwaad nadat 'n brandweerwa na bewering 'n uur nadat dit ontbied is, op die toneel van 'n brand opgedaag het. Die Brixton-brandweerstasie is egter slegs vyf minute vanaf die brandtoneel geleë. 'n Motorhuis by 'n blok woonstelle was in vlamme gehul, terwyl hulpelose inwoners net kon staan en toekyk. Twee motors is deur die vlamme verswelg. Die eienaar van een van die motors het geweier om kommentaar te lewer oor die reaksietyd van die brandweer. Die brand is na bewering gestig deur iemand wat opdrag gekry het om een van die motors te stroop aangesien die eienaar daarvan gesterf het. "Hy het na bewering die brand in die motor gestig, wat geblus is deur iemand wat hom gesien het. “Dit het toe aan die buitekant gebrand, wat die hele motorhuis laat rand het," het die een motoreienaar gesê. Volgens die eienaar is die skade op R200 000 geraam aangesien 'n VW Jetta en VW Polo in die brand vernietig is. Inwoners sê die brand het om 12:00 begin en die brandweerwa het om 13:00 op die toneel aangekom. "Ek gaan 'n saak oopmaak aangesien ek nie die persoon sal gaan soek wat die brand gestig het nie," het die motoreienaar gesê. Yola Minnaar, ’n filantroop in Vrededorp, sê dit is algemeen dat die brandweer laat op voorvalle reageer. "Gewoonlik is dit 'n probleem met hulle. "In die meeste gevalle is die rede dat hulle nie water het nie, of hulle weet nie waar die brandkraan is nie. "Ons is gewoond hieraan," het Minnaar gesê. Brandbestryders van die Florida-brandweerstasie in Roodepoort het op die toneel aangekom en is deur nog twee brandweerwaens gevolg. Volgens Robert Mulaudzi, woordvoerder van die Stad Johannesburg se noodbestuursdiens (EMS), is brandbestryders van Malvern na die toneel van die brand uitgestuur. "Brixton Brandweerstasie het op die voorval gereageer, en dit is bygestaan deur 'n brandweerwa van Malvern, wat onder dieselfde distrik val as Brixton, wat die gebiede in en om die middestad bedien, sover dit ons betref," sê Mulaudzi.