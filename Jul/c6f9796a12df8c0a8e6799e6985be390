GETROUE Arendsvlei-kykers het dit saam met die karakter Angelique (gespeel deur Chelsea Faith Thomas) gevoel toe sy haar eersteling in ’n miskraam verloor het. Angelique, oftewel Angel, is getroud saam met Priester (gespeel deur Whaden Johannes), wat haar met ’n ysterhand beheer. Soos sake nou in Arendsvlei staan, is dit asof hy sy sagmoedige vrou vir die miskraam blameer. Arendsvlei is een van daai programme wat real-life kwessies gereeld by sy storielyne inwerk om bewusmaking by sy kykers te skep. Gesels En die miskraam-voorval van Angel is een van die storielyne waardeur die telenovelle kykers wil bemagtig. Ons het saam met die PR (Tarryn Josephs) van die gewilde kykNET-telenovelle gesels om te hoor hoekom dit vir die skrywers so belangrik was om hierdie storielyn op ons kassies te laat afspeel. Tarryn verduidelik dat baie vroue hulle in dieselfde posisie as Angel bevind. Sodoende kan dit by vroue tuisgebring word dat hulle liggame hulle s’n is en dat hulle eienaarskap daarvan moet neem. “Daar was ’n behoefte vir ons om weereens te wys in watter gevaar vroue in hierdie land is, selfs in hulle huwelik. “Ons wil wys dat vroue nie bang moet wees om ’n sê te hê oor hulle eie liggaam nie, ongeag of jy in ’n huwelik is of nie.” Baiekeer praat vroue nie graag oor hulle gevoelens en die toestand van hulle mental health wanneer hulle deur miskrame gaan nie. Maar dit is belangrik om deur die emosies te werk en daaroor te praat. Angel wys dit wanneer sy later teenoor haar nuutgevonde vriendin Eva (gespeel deur Devonecia Swarts) oopmaak. “Op hierdie oomblik wil Eva haar baie graag ondersteun, maar Angel is nog te bang om oor enigiets te praat. “Sy probeer pretend alles is oukei, maar Eva sien deur haar omdat sy self in ’n soortgelyke situasie was.” Sy vertel dat die mishandeling deur Angel se man selfs intenser gaan word. “Priester herinner haar heeltyd dat dit haar skuld is dat hulle die baba verloor het en sy begin dit later glo. “Hy sit ook vreeslik baie druk op haar om weer swanger te raak, soveel so dat sy skelm voorbehoedmiddels vat.” Ons het Tarryn ook gevra wat volgende vir Angel is. “Ons kan net hoop dat Angel binnekort haar mag as ’n vrou terugkry en met Eva begin praat sodat iemand ten minste kan weet in watter gevaar sy is. “Ingrid (gespeel deur Rehane Abrahams) sal ook nie nou van veel hulp wees nie, want haar pa het Dinsdag gesterf, so eintlik is Angel stoksielalleen.” Ons wou ook by haar weet of Angel uit haar man se kloue gaan kom. “Wat ek wel hier kan sê, is dat dinge nog baie erger gaan raak vir Angel, voordat dit beter raak. Dit kan dalk moeilik raak om te kyk, maar ons dink dis ’n belangrike storie om te vertel, veral vir die huidige slagoffers daarbuite.” Tarryn vertel dat hierdie storielyn aansluit by ’n selfs groter storielyn, maar hiervoor moet ons voor die kassie uitspan en sien hoe dinge ontvou.