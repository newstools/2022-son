DIE Oos-Kaapse superkapokgewig-bokser Zolani Tete is nog lank nie oor die muur nie. Saterdagaand in die Wembley Stadium in Londen was hy terug op sy allerbeste toe hy die Brit Jason Cunningham in die vierde ronde van hul geveg om die IBF se internasionale en Statebond-titel uitgeslaan het. Tete was uit die staanspoor op die oorlogspad. In die eerste drie rondes het Cunningham hom telkens in Tete se reguithoue vasgeloop. Vroeg in die vierde ronde het Tete sy teenstander met ’n linkerhaakhou platgeslaan. Dit was die begin van die einde. Cunningham het probeer opstaan, maar Tete het met alle mag aangeval. Die skeidsregter, Howard Foster, het tussenbeide getree, maar nie voordat Tete met nóg ’n kragtige linker getref het nie. Daarna was Cunningham so uit soos ’n kers. Tete het nou 30 van sy 34 gevegte gewen. Voor sy geveg teen Cunningham het hy voorspel hy gaan die kragmeting wen. “Ek is ’n knockout artist. Dit hang van Cunningham af of hy die handdoek gaan ingooi of nie,” het Tete aan talkSPORT gesê.