DIVAS, kry julle vriendinne, susters, niggies en ma’s bymekaar, want Son is terug met sy gewilde Diva-bederfdag. Dié keer gaan ons blom soos die pragtige vroue wat ons is. Die Diva-konsep het in 2015 as ’n vrouebemagtigingsgeleentheid met slegs 60 dames by die Cape­tonian Hotel begin. Die geleentheid het gegroei tot 250 en uiteindelik tot 500 dames. In 2019 het ons ons konsep verander aangesien ’n dierbare kollega haar ma ná minder as ses maande verloor het weens borskanker. Hieruit het ons geleer hoe belangrik vroeë opsporing is. Die Diva-geleentheid is geliefd deur baie vroue en is ’n gedeelde entiteit van ’n girl’s day out. Soos julle weet, het ons ’n lekker tema wat bydra tot ’n heerlike atmosfeer. Vanjaar se tema is “Vroue in volle blom”. Son se handelsmerkbestuurder, Shanique Feder, gee meer inligting oor die pragtige tema. “Blomme is tekens van geluk, vriendelikheid en sagmoedigheid. Hulle verteenwoordig die lewe soos dit groei en ontwikkel, wat met ’n saad begin en tot volwassenheid bloei. “Ons is vars, ons is kleurryk en ons blom. Jy as vrou moet glo jy kan hierdie dekoratiewe blom wees wat homself verjong en vreugde aan ander bring. “Glo jy groei in ’n tuin met bemagtigende vroue, en ons blom saam uit ’n saadjie van geluk.” Shanique sê die geleentheid is gebaseer op die opvoeding van alle vroue oor vroeë opsporing in borskanker. “Ons Diva-geleentheid sal deel bly van die beweging om bewustheid oor borskanker te skep. Behalwe al die pret wat ons op die dag gaan hê, gaan die Pink Drive ook borsondersoeke doen.” En natuurlik verwag ons van ons geërde gaste om hulle kleredrag by die tema aan te pas. “Divas, maak seker jy dra blompatrone. Alle dinge in blomme, hou dit helder en mooi. Jy kan selfs ekstra wees en ’n blommekrans dra!” Shanique belowe gaste kan ’n lekker jol met absolute styl verwag. “Daar sal nie tyd wees om te sit nie, want die kuns­te­naars sal hulle op hulle voete hou. “Daar sal lekker kos wees, lekker pryse te wen en natuurlik ’n best dressed-prys vir die diva wat die mooiste blom.” Julle wonder nou seker watter uitgesoekte kunstenaars ons vanjaar genooi het, nè? Wel eerstens het ons die diva van alle divas genooi om julle te kom vermaak. En dié diva is niemand anders nie as die stunning en opgewekte Salome. Die charismatiese Jarrad Ricketts gaan ook ons divas kom serenade. Early B gaan kom kyk of daar nie ’n antie is wat ’n lekker Ben10 soek nie. Die skitterende sangeres Candice Thornton gaan die perfekte atmosfeer kom skep met haar kenmerkende engelstem. En dan het ons nóg ’n spe­siale gas wat vir eers anoniem bly... Diva-dag vind op 15 Oktober op die imposante wynplaas Kronenberg Estate in die Paarl plaas. Kaartjies kos R365 elk en sluit ’n heerlike maaltyd, ’n oulike bederfboks en vermaak van topgehalte in. Kaartjies sal vanaf 31 Julie by Quicket beskikbaar wees.