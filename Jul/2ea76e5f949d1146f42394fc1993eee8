LAVONA Solomon, die vrou wat 'n drie dae oue Zephany Nurse in 1997 uit die Groote Schuur-hospitaal gesteel het, het vir die eerste keer erken dat sy dit gedoen het. Solomon het Vrydag in Worcester tydens 'n paroolverhoor aan Zephany se biologiese ouers, Morne en Celeste Nurse, erken. Sy het regdeur haar parool volgehou dat sy nie vir Zephany gesteel het nie. Morne sê in 'n onderhoud met Sara-Jayne King op CapeTalk dat Lavona aanvanklik ontken het en gehou het by haar storie wat sy tydens die verhoor gespin het. Hy sê toe sy dit wel erken, het dit gevoel soos 'n gewig wat van sy skouers gehaal is. Celeste het die oomblik as 'n wonderwerk beskryf en sê dit was 'n "dag van oorwinning" waarop sy haar dogter teruggekry het. Sy sê die oomblik gee hulle nou 'n nuwe begin om hul verhouding as familie te bou. "Toe sy erken het aan my...Dit was 'n deurbraak vir my. Dit gee my die geleentheid om weer 'n verhouding met my dogter te bou. Die waarheid was die enigste ding wat Zephany vry kon maak. "Toe Zephany dit hoor, het haar gesig heeltemal verander. In daai oomblik het ek geweet, dit is waar ek en my dogter 'n geleentheid kry om ons lewe te bou. Wat gister (Vrydag) gebeur het, was soos 'n wonderwerk."