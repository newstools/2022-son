KRAGONDERBREKINGS is besig om skokkend te raak. Inwoners van Eureka Estate in Elsiesrivier vertel van hul ellende sedert die krag Maandagmiddag afgegaan het. Dit is nou die derde keer dat hulle sonder elektrisiteit sit nadat ’n kragpaal naby hulle geskiet het. Volgens inwoners was dit die eerste keer vir twee volle weke af, daarna vir ’n week en hierdie keer sit hulle al vir drie dae in die donker. Hulle sit nou van Maandagmiddag af sonder krag en is moedeloos oor die situasie. Sophia Murtz vertel die krag het Maandagmiddag net ná 14:00 afgegaan en nooit weer teruggekeer nie. “Ons het Eskom aanmekaar gebel, maar hulle het nie uitgekom nie.” Eskom het Woensdagoggend eers uitgekom om die boks te fix. Murtz vertel wanneer hulle aan die krane binne in die huis raak, dan skok hulle. Ook wanneer hulle aan die elektriese toestelle raak soos die vrieskaste en naaimasjien skok hulle ook. “Ons moet te bang wees. Wanneer ek die krane wil oopmaak, moet ek my hand eers toedraai met ’n handdoek. Ons moet vir die kinders heeltyd sê om nie aan die krane te raak nie.” Nagskof Louise Isaacs kla weer al haar plugs in die huis het geskiet toe die krag afgaan. Volgens Isaacs is dit glo ses dubbele plugs wat nou vasgebrand is. “Waar moet ek nou geld kry om die plugs te vervang?” Isaacs voeg by sy is ook geworry oor haar 14-jarige seun wat snags in die donker huis is wanneer sy nagskof werk. “Wat as hy alleen is en die huis slaan aan die brand terwyl ek in die werk is?” Nog ’n buurvrou, Maria Everts, vertel sy was besig met naaldwerk toe die boks skiet. “Dit het geklink soos iets wat bars hier bokant my kop. Ek het opgespring en aan my dogter gevra of die krag trip.” Everts sê sy werk van die huis af en het die krag nodig. “As ek nie gaan werk nie, gaan die mense my nie betaal nie.” Sy vertel sy het nie meer een lig in haar huis wat brand nie, want al haar fittings is al uitgebrand. Hoewel Eskom gisteroggend uitgekom het, het inwoners steeds gistermiddag sonder krag gesit. Murtz sê volgens die werkers moet die hele kabel vervang word en hulle moet wag totdat Eskom kontrakteurs uitstuur om dit te vervang.