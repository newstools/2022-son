ASHTON. – Die rugbyklub het platgeval en dié jong man het die klub weer op die been gebring. Dimitri Booysen (23) word as ’n held op die plaas Klaasvoogds beskou. Booysen spog dat hy die Good Hope-rugbyklub, wat sowat twee jaar buite aksie was, weer op die been gebring het. Volgens Booysen het die manne van die rugbyklub nie meer belangstelling getoon nie en het ook by verkeerde dinge betrokke geraak. Booysen sê sy daddy het destyds vir die klub gespeel en toe was dinge nog hunky-dory. “Ek het toe op ’n dag besef hier is mos baie talent op die plaas. Ek het die manne weer bymekaar geroep en in ’n meeting gesê watter talente onder hulle groei,” sê hy baie ernstig. Volgens hom is hulle vyf plaas-spanne wat in die Boland se Langeberg Landelike League deelneem. Booysen sê dit het hom slegs drie maande geneem om die span weer terug in die liga te kry. “Met behulp van borge kon ons splinternuwe rugbytruie en balle aankoop,” vertel Booysen trots. Volgens hom het sy span tydens die eerste uitspeelrondes bo-aan die punteleer geëindig. “Dit was vir ons ’n groot prestasie en ons sien nou uit na die tweede ronde, en hopelik wen ons die liga,” laat Booysen vasberade hoor.