SJOE, dit was Saterdag ’n close call vir die rugbyspan van Crusaders op sy tuisveld in die Parkdene-sportterrein in George. Danksy ’n drie in die doodsnikke deur die senter Eldred James, kon Crusaders die Superliga-wedstryd van die Suidwestelike Distrikte teen Progress met 25-24 wen. Crusaders was met 24-20 agter toe James gaan afrond het. Maar dit was die Progress plaasvervanger skrumskakel Matthew Stevens wat gaan druk het om die besoekers met 20-24 te laat voorloop. Die wedstryd, wat groot belangstelling gelok het, het vir opwindende rugby gesorg. Crusaders se coach, Ricardo Beukes, het die intensiteit van die game “soos op provinsiale vlak” beskryf. “Dit was ’n baie goeie wedstryd met albei spanne wat alles in die stryd gewerp het,” het Beukes ná die wedstryd gesê. Vordering Darryl Coeries, coach van Progress, sê op sy beurt dit was ’n dogfight tot die einde. Coeries sê: “Dit was ’n baie goeie wedstryd en as jy die geskiedenis van ons (Progress se) seisoen volg, dan sal jy sien ons is in ’n boufase met die span. Wat verblydend is, is die vordering wat ons maak. Ons bly nog in die race vir ’n topvier-posisie.” Crusaders bly met 63 punte ná 13 wedstryde egter boaan die punteleer, met Progress wat met 48 punte die derde plek volstaan. Heidelberg bly tweede met 59 punte, maar het een wedstryd meer as Crusaders gespeel. Uitslae: Bridgton 14, Barbarians 10; Crusaders 25, Progress 24; George 33, Heidelberg 36; Maori’s 12, Groot-Brak 24; Blanco 28, Jaguars 26; Eagle Stars 25, Evergreens 28.