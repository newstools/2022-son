DIT blyk die Amerikaanse rapper Travis Scott het beslis ’n les geleer ná die dood van tien mense wat slagoffers was by sy Astro World-konsert op 5 November verlede jaar. Duisende meer is destyds beseer toe aanhangers na die verhoog gestroom het om hul ikoon in lewende lywe te sien. In ’n onlangse video gepubliseer deur TMZ, kan die pa van Stormi en Wolf Webster duidelik gehoor word terwyl hy die show onderbreek tydens sy optrede by The Day Party: Independence Day Coney Island-konsert in Brooklyn, New York, om die gehoor te vra om asseblief van die beligtingstruktuur af te klim. Die beeldmateriaal wys hoe gehoorlede bo-op die beligtingstruktuur sit. Travis merk dan uiteindelik op en stop sy optrede. In die video kan sy stem gehoor word wat sê: “Ons het julle almal nodig om af te klim.” Versigtig In ’n ander video kan weer gehoor word hoe hy pleit dat ’n toeskouer moet afklim. Hy maan hom dan om versigtig te wees en seker te maak dat hy veilig afklim terwyl hy seker is dat die ou hom hoor voordat hy met sy optrede voortgaan. In Maart vanjaar het Travis ’n verklaring uitgereik waarin hy belowe het om “altyd die slagoffers te eer” wat tydens sy Astro World-optrede beseer en gesterf het. Die rapper het ook die bekendstelling van Project HEAL aangekondig – ’n “meervlakkige, langtermyn-reeks van gemeenskapsgerigte filantropie en beleggingspogings”. Travis staar tans verskeie regsgedinge oor die tragedie in die gesig, met sommige van die slagoffers en hul families wat sê hy moes die vertoning stopgesit het om te verhoed dat die tragedie plaasvind. Intussen hou die 31-jarige rapper vol dat hy nie gesien of geweet het wat in daardie stadium gebeur het nie.