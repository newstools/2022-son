DIÉ week gaan dinge sommer nog baie warm raak vir Zoë in Suidooster. Ons het Vrydag gaan inloer daar in Ruiterbosch om by Lauren Joseph te hoor hoe haar karakter in dié gewilde kykNET-sepie die netelige posisie gaan hanteer waarin sy haar tans bevind. Julle weet mos nou al teen dié tyd Zoë het ’n man doodgeskiet nadat sy hom huis toe gebring en hy hom op haar probeer forseer het. Voordat hy haar kon seermaak, het sy ’n vuurwapen gegryp en hom in die bors geskiet. Sy het toe haar amper eksman Tim, wat nogal baie weet van hoe en waar om ’n lyk te laat verdwyn, gebel om haar te help om van die oorskot ontslae te raak. Maar nou begin dinge warm raak vir Zoë, want die polisie is op haar spoor... Ons het Lauren reguit gevra of Zoë die regte ding gaan doen en sy bieg sy het die vreemdeling uit selfverdediging geskiet. “Ek dink Zoë is by ’n kruispad. Sy is onder die invloed van haar eksman wat haar verseker hy het alles onder beheer. “Sy is verskriklik weerloos, sy is in ’n baie moeilike posisie en in hierdie stadium gaan sy hulp aanvaar van enigeen wat dit aanbied. “Sy weet nie of sy die regte ding moet doen nie, want sy wil aanmekaar die waarheid aan die polisie vertel omdat dit die natuurlike ding is om te doen, want sy het haarself teen die man probeer beskerm. Oopmaak “Sy het nie bedoel om die man dood te skiet nie, sy wou hom net afweer. Sy wil die waarheid vertel, maar Tim wil haar laat glo dat hy alles namens haar gaan uitsorteer.” Lauren sê sy sien hoe mense in die sosiale media sê Zoë is “dom” en sy moet haar oë oopmaak. “Zoë is nie dom nie. Sy is soos baie ander vroue wat gemanipuleer word. Sy word emosioneel mishandel deur iemand wat weet sy het ’n sagte plekkie. “Vroue gaan deur baie in ’n verhouding en net hulle weet wat regtig agter toe deure gebeur. “Daar is nie net fisieke mishandeling nie, daar is emosionele en finansiële mishandeling ook. En sulke goed word baie subtiel gedoen. “Dis hoekom ons baie meer sensitief met hierdie situasies moet omgaan, pleks daarvan om te glo die vrou is dom om in haar omstandighede aan te bly.” Ons het ook uitgevis of daar moontlik weer ’n Wade-en-Zoë-verhouding op die kassie gaan ontvou. “Nee, ek dink nie so nie. Zoë en Wade is albei in twee baie verskillende plekke. Zoë het baie gegroei en ’n mens kan amper sê sy het Wade ontgroei. Dit is hoogs onwaarskynlik dat die twee weer bymekaar gaan uitkom.” Julle sal dié week regop voor die kassie moet sit om te sien hoe die wind in Suidooster gaan waai wanneer die polisie aan Zoë se deur kom klop.