GEORGE. — Wanneer dit donker is, peul kakkerlakke en kokkerotte mos uit al wat skeur en gaatjie is. En dis presies wat gebeur wanneer Eskom se gehate load-shedding inskop. Dis dan wanneer al wat dief is, uitpeul om te steel en plunder waar hy kan. In Thembalethu gaan dit treurig. Net Dinsdagaand het drie kerke in die omgewing deurgeloop toe hulle heinings afgesteel is. Maar dis nie net die heilige plekke wat deurloop nie. Baie huise loop net so erg deur. Inwoners kla dat die twee maande van load-shedding nou behoorlik sy tol geëis het soos hulle al besteel is. Die arme buurtwaglede kan ook nie voorbly met hulle patrollies nie. Die inwoners gee tikkoppe die skuld dat dit hulle vingers is wat so lank raak wanneer die krag af is. Inwoners voeg by dat dit nie net hulle heining is wat voete kry nie, maar daar word ook in die agter-yard ingebreek en uit stoorkamers goed gesteel. Thobeka Silawula (47) is ’n hardwerkende ma. Sy sê: “Elke keer as die krag afskop, dan begin ek al worry. “Baie kere is ek in die werk en weet nie wat by die huis gaan gebeur nie. “Skollies vat nou omtrent advantage van load-shedding.” Sy voeg kwaad by: “Maar ek werk nie so hard om te voorsien in hulle steel-menu nie. Ek doen dit mos vir my kinders.” Sy het een oggend wakker geword en uitgevind sy het nie meer ’n hek in haar yard nie. Ndoda Bekele is net so vies en sê sy het gesien hoe dinge die afgelope twee maande vererger het. Inwoners het weereens besef hoe belangrik straat­komitees is om hulle gebiede te beveilig. Jabu Hewulana, nog ’n inwoner, bevestig: “Straatkomitees is die enigste manier om die stelery stop te sit. Ons ken mos mekaar, wie in die omgewing bly en wie nie daar hoort nie. Dis net vreeslik om te besef dat dinge nou so lelik handuit ruk.”