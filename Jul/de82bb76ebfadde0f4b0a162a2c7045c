VAN 4 April tot 3 Julie vanjaar het Leap-beamptes 108 227 mense deurgesoek en 1 491 arrestasies gedoen. Die wetstoepassingbevorderingsplan (Leap)-beamptes word ontplooi in gebiede waar hulle die grootste verskil kan maak. Marcellino Martin, woordvoerder van die provinsiale ministerie vir gemeenskapsveiligheid en polisie-toesig, sê die Leap-beamptes is ontplooi in die Wes-Kaap se top-10-moordgebiede. Dit sluit Delft, Guguletu, Harare, Khayelitsha, Kraaifontein, Mfuleni, Mitchells Plain, Nyanga, Philippi-Oos en Samora Machel in. Ander hoë misdaadgebiede waarin Leap-beamptes ontplooi is, is Atlantis, Bishop Lavis, Hanover Park, Lavender Hill, Steenberg en Grassy Park. Volgens Martin is hierdie plasings van die Leap-beamptes strategies en gerugsteun deur bewyse en data. “Vir ’n aantal jare was Nyanga bekend as die moordhoofstad van Suid-Afrika. “Gesteun deur hierdie data en bewyse het die eerste Leap-ontplooiing in 2020 ’n prioriteit geword. “Leap-beamptes het sukses hier behaal en vir die eerste keer in ’n aantal jare het die gebied ’n verlaging in moordsyfers vir vier opeenvolgende kwartale gedurende die hele 2021-’22-boekjaar getoon. “Guguletu, wat gereeld op die lys van top-30-moordstasies nasionaal is, is nie meer daar nie.” Toesig Martin sê van die 1 491 persone wat gearresteer is, is 35 vir die besit van onwettige vuurwapens, 46 vir die besit van onwettige ammunisie en 24 vir die besit van ’n nagemaakte vuurwapen gearresteer. Meer as 1 100 van die arrestasies was vir die besit van dwelms en 209 vir die besit van gevaarlike wapens. Reagen Allen, provinsiale minister van gemeenskapsveiligheid en polisie-toesig, sê die konstante pogings van die Leap-beamptes bewys die belangrikheid van sigbare polisiëring. “Die konfiskering van verskillende wapens verseker dat minder mense moontlik ’n slagoffer van vuurwapens kan word. “Die verwydering van dwelms help vir seker dat ons mense nie verslaaf raak nie. “Leap sal nooit self misdaad kan bekamp nie en dien as ’n versterking vir die SAPD en ander wetstoepassingsagentskappe,” het Allen bygevoeg.