KURT-LEE Arendse gaan sy toetsbuiging môre vir die Springbokke aan wyle Chester Williams opdra. Die 26-jarige spoedvraat is dankbaar teenoor die wyle Springbok-legende vir die kans wat tot sy Bok-debuut gelei het. Arendse het op ’n nuuskonferensie voor môre se tweede toets teen Wallis in Bloemfontein gesê: “Ek het Chester in 2016 ontmoet. Dit was ’n groot jaar, want Chester het my ’n geleentheid gegee om te speel. “Ek is steeds so dankbaar daarvoor, want hy was die eerste coach wat regtig in my geglo het. “Dit is regtig spesiaal. Hier is ’n mens, ’n Springbok-legende, wat jou heelpad ondersteun. “Dit is ’n eer wat jy nie regtig kan beskryf nie.” Dié oud-leerder van die Hoërskool­ Paulus Joubert kom, net soos Williams, van die Paarl. In 2015 het hy vir WP o. 19 en in 2016 vir Boland o. 20 gespeel. Dit is egter in die Varsity Cup vir UWK waar Williams hom uitgesonder het as ’n toekomstige Springbok. In 2019 het Arendse naam gemaak as ’n sleutelspeler vir die Blitsbokke. In 2020 is hy deur Jake White, die Bulls se direkteur van rugby, opgeraap. White het Arendse in die United Rugby Champion­ship as ’n groot aanvalswapen in sy agterste driehoek gebruik. Arendse het vinnig opgang gemaak met indrukwekkende vertonings, maar hy erken dit was nie altyd maklik nie. “Daar was beslis ’n tyd toe ek wou opgee op die droom om ’n Springbok te word,” het Ar­endse gesê. “Maar ek het myself dan altyd herinner aan die prestasie van spelers soos Cheslin Kolbe en Gio Aplon. Ek het besef as hulle dit kon maak, kan ek. “Dit was altyd genoeg om my net gemotiveerd te hou.” Arendse sê die Blitsbokke se spankultuur het hom gehelp om by die Springbokke s’n aan te pas. “Dit is baie dieselfde. Ek het baie van die pilare van die Bok-kultuur deur die sewes-opstelling geleer. “Dit is regtig ’n voorreg om hier te wees. Ek’s nou net besig om die verskillende wedstrydplanne en die dinamika te leer ken. Maar ek vat dit ’n dag op ’n slag en sal my beste gee.” Dit is immers wat Chester Williams sou wou hê.