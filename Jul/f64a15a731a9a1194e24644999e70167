GARIES. — Senior burgers hier moes tydens die maand se Sassa pay-out uitvind dat die OTM nie ’n kopersent aan hulle kon uitbetaal nie. Die Sassa-mense van Kamiesberg se munisipale gebied gaan gewoonlik op pay-dag na die Garies Spar om hul geldjies te trek. Daar aangekom, was die OTM buite werking. Baie moes inderhaas ander planne maak. Die meeste is onkant gevang en baie het reeds die trip dorp toe gemaak. Serena Cloete, eienaar van Garies Spar, vertel dat lede van Fidelity Security die Vrydag voor die tyd al die OTM van EasyPay oopgemaak en al die geld uitgehaal het. Hulle het dit net so oopgelos. Laasgenoemde huur ook ’n kantoor by haar onderneming. Duurste Sy vertel verder: “Pensioenarisse van so 15 dorpies rondom Garies kom trek geld hier. Ek het al baie keer probeer om vir André Goodheart, hoof van EasyPay, te kontak oor die aangeleentheid. Sy foon was pal af.” Baie mense kom van die verskillende dorpies rondom Garies en moet ten duurste betaal vir vervoer. Petro Willemse sê dit was omtrent pandemonium. “Hoe haal iemand geld uit die masjien net voor SASSA se payday?” ’n Werker van EasyPay, wat nie op rekord sy naam wou noem nie, het gesê: “Blykbaar is die sekuriteit na die verkeerde area gestuur om die OTM toe te maak. Dit moes nie Garies gewees het nie. Die sekuriteit het die verkeerde OTM gaan toemaak, maar sal die fout regstel.”