ATLANTIS. – ’n Ouma van Oyster Place sal altyd bly wonder of dinge anders sou uitgedraai het as sy die belt meer gebruik het om haar kleinseun saam kerk toe te sleep. Francis Anne Present (66) vertel die huis is doodstil sedert haar kleinseun Breyton Present (16) laas Woensdag doodgeskiet is. Volgens die oorledene se ma, Jo-Anne Present (34), is hierdie die tweede hit op haar seun en ongelukkig was die skieters suksesvol in hulle poging. “Hy het hier anderkant in die son gesit met sy vriende toe die ouens daar aankom en begin skiet. “Die bure het vir ons kom roep en ek het onmiddellik begin bid dat hy nie moet dood wees nie. Toe ons daar kom, toe is dit nou so. “Ek het daar by hom gesit en huil terwyl my vriend ’n gebed gedoen het,” vertel Jo-Anne oor haar enigste seun se doodstyding. Die ouma sê sy het gevrees dat so iets gaan gebeur en noem Breyton het sedert November in verkeerde kringe begin beweeg. Volgens Francis was haar kleinseun ’n goeie kind wat in sokker uitgeblink het. “Hy was ’n goeie seun en ’n rustige jong man voordat die wêreld sy hande op hom gekry het. Dit kom van wil inpas en agter die maatjies aangaan. Dit het nou die einde van hom beteken. “Hy is baie geboelie hier toe hy klein was en dalk het hy gedog om die bendes te join, is sy manier om homself daarteen te beskerm. “Hy het probleme by die skool gehad en moes ook agterna skool los weens gangsters se dreigemente. “Voor dit was hy ’n tipiese jong seun wat lief was vir eet en om ons te terg in die huis. In 2018, toe hy graad vyf was, toe kry hy ’n sertifikaat vir elke dag in die skool wees. Graad agt toe verlaat hy die skool. “Ek moes altyd die belt gaan haal het om hom te kry om saam met my kerk toe te gaan, as ek dit aanhou gedoen het, sou hy dalk nie sy aandag tot verkeerde dinge gewend het nie. “Dalk sou hy nog hier met ons gewees het,” vertel die ouma terwyl sy haar hande styf wring. Kapt. FC van Wyk, ’n polisiewoordvoerder, sê ’n 17-jarige verdagte van Penelope-straat in Avondale, Atlantis, het hom Maandag aan die polisie oorgegee vir die moord op Breyton. Van Wyk het bevestig dat die verdagte in die hof sal verskyn sodra hy aangekla word.