JUAN Roux, die vergete bokser van Suid-Afrika, maak in Oktober sy terugkeer tot die kryt tydens ’n Golden Gloves-toernooi by Emperors Palace. Roux het oornag ’n sensasie geword nadat hy Tian Fick om die Suid-Afrikaanse swaargewigtitel op indrukwekkende wyse onttroon het en daarna die reus Wilhelm Nebe binne een ronde afgeslag het. Maar sedert Roux op 26 Maart sy SA titel teen die verwagting in aan Josh Pretorius afgestaan het, het daar geen nuus uit sy kamp gekom nie. Roux se afrigter, Mike Mouneimne, het egter aan Son gesê alles verloop klopdisselboom met Roux se voorbereiding. “Die plan is dat Juan in Oktober by Emperors Palace aan ’n gewone geveg oor agt rondes sal deelneem. “As ons daar wen, gaan ons die huidige kampioen, Chris Thompson, onmiddellik uitdaag. Handspoed “Juan oefen elke dag van die week en sy fokus is 100 persent. Julle sal in Oktober sien hy is weer sy ou self,” sê Mouneimne. Roux se krag en die verstommende handspoed waarmee hy Nebe neergevel het, was afwesig in die kragmeting teen Pretorius. Dit was duidelik dat Roux moeg en uitgebrand was ná vyf gevegte in een jaar.