ROBERTSON. – Eskom is ’n donker duiwel en het nie eens respek vir mens se stiltetyd nie. Ouma Maria Bitterbos (80) voel elke keer baie bitter wanneer Eskom die krag in haar gesig afsit. ’n Baie emosionele Bitterbos sê dat Eskom mos geen respek het, veral wanneer sy haar Bybel saans in haar bed lees en die krag dan skielik afslaan nie. “Dit is mos nou rêrig nie mooi van die kragsentrale wat sommer net enige tyd die krag afsit nie,” braak Bitterbos gal. Opgewek Bitterbos sê sy bestraf daai kragsentrale en bid dat hy vinnig weer op sy been moet kom en krag aan die land se mense moet verskaf. “In my jong dae was daar nie sulke goeters soos krag wat afgeslaan het nie.” Volgens Bitterbos het haar oorlede pa self krag opgewek en dit was ’n plesier om in jou huis te sit, terwyl die ligte brand sonder dat enige krag onderbrekings plaasvind,” onthou sy terug. Bitterbos sê mense kan mos soos in die ou dae leef, om self te leer hoe om jou eie krag op te wek. “Ek glo dan sal niemand meer problems hê nie en Eskom kan dan in sy hel kruip,” laat die ouma hoogs ontsteld hoor. Bitterbos hoop dat dinge in die toekoms beter sal word, want so kan dit mos nie aangaan nie. “Ons arme kinders moet in die donker hul skoolwerk leer en dit is absoluut onaanvaarbaar. “Kragsentrale, kry jul huis in orde!” maak Bitterbos haar hart skoon.