DAAR is talle spanne wat reeds na die Top-9 Promosieliga van die Westelike Provinsie se klubkompetisie deurgedring het, met ander wat Saterdag nog hul plekke kan bespreek. Hamediehs, wat tans ’n baie goeie seisoen beleef, is tans die pasaangeërs in die City League. Hammies is tot dusver onoorwonne in die kompetisie met ses agtereenvolgende oorwinnings. Hulle kom Saterdag teen Gardens op Vygieskraal in Athlone te staan. Gardens, wat tans in die derde plek met 26 punte op die log is, is net een punt agter Hamediehs. Die besoekers van Oranjezicht gaan dus alles in die stryd werp om Hammies se winning streak tot ’n einde te bring. Masiphumelele, wat saam met Hammies met 27 punte bo-aan die log is, is die enigste ander onoorwonne span. Masi gaan sake teen Violets op Chukker Road in Kenwyn uitspook. Violets, wat vier van hul ses games gewen het, is tans op 19 punte. As hulle vir ’n opskudding kan sorg om Masi se wenmomentum te stuit, sal hulle ook nog ’n kans kan staan om binne die top-drie in die City League te eindig. Verander Caledonian Roses speel Saterdag gasheer vir Silvertree op Knoll Avenue in Athlone. In die dae voor eenwording in 1992, was kragmetings tussen Callies en Trees altyd ’n groot hoogtepunt op die Green Point Track. En niks gaan Saterdag verander wanneer dié twee gemeenskapsklubs met hul ryk tradisie en geskiedenis mekaar die stryd aansê nie. In die Southern League kry die pasaangeër, Langunya, ’n kans om sy posisie bo-aan die log verder teen Young Stars te versterk. Die sukkelende Thistles soek steeds hul eerste oorwinning. Hulle reis môre na Mitchells Plain waar hulle swaarde met Rocklands gaan kruis. Titans speel gasheer vir Peninsula in Grassy Park. In die Northern League is Van Der Stel-Evergreens die enigste onoorwonne span. Stellenbosch Coronations is Saterdag opgesaal met die taak om Evergreens se streak tot ’n einde te bring.