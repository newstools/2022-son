DIE lang messe is nou behoorlik uit in Suid-Afrikaanse gewigoptel. ’n Paleisrevolusie is só aan die toeneem om van die huidige SA executive ontslae te raak, dat Caroline Wolf, voorsitter van Gauteng, met die ondersteuning van KwaZulu-Natal en die Oos-Kaap, ’n dringende spesiale AGM aanvra vir 30 Julie by Engwena-straat 4, Sebenza in Edenvale of via Microsoft Teams (vir dié wat nie teenwoordig kan wees nie). Verkiesbaar Daar word al jare lank gekla dat die WP voorkeur-behandeling kry en dat talle van Suid-Afrika se blinkste jong sterre in jare – veral in die Oos-Kaap – uit die sport padgegee het omdat hulle geen erkenning kry nie. Op die AGM in Mei het die president van die SA Gewigoptel-federasie, Kevin du Plooy, ’n Gauteng-mosie van wantroue teen hom, sy vrou Gardencia (sekretaris) en Neville Swart (tegniese direkteur) summier van die tafel gevee. Du Plooy is reeds 20 jaar president van die SA Gewigoptel-federasie. Hy is ook die WP-president. Wolf het aan Son gesê verskeie versoeke vir Du Plooy om ’n spesiale AGM te roep het op dowe ore geval. “Kevin du Plooy het aangedui hy gaan hom nie weer verkiesbaar stel nie, terwyl Gardencia du Plooy gesê het die sport kan net vorentoe gaan met ’n nuwe bestuur. “So, waarom vertraag hulle dan die proses? Sit daar ander redes daaragter?” vra sy.