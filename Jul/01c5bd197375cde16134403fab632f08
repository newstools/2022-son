MANCHESTER United sal in die komende dae aankondig dat Christian Eriksen sy sokker by Old Trafford kom speel. Die 30-jarige Eriksen het luidens Sky Sports ingestem om met United te onderhandel. Hy is tans nie verbind aan enige klub nie, hoewel hy vir ses maande deur Brentford gekontrakteer was vir die laaste helfte van die 2021-’22 Engelse Premierliga-seisoen. Eriksen gaan na bewering 'n kontrak van drie jaar aanvaar en moet dan net sy mediese toetse voltooi, voor hy amptelik bekendgestel sal word as 'n Red Devil. Dié Deense midfielder se toekoms as speler was verlede jaar nog 'n groot besprekingspunt, nadat hy 'n hartaanval gehad het in sy land se eerste wedstryd van die Europese Kampioenskappe (Euro 2020). Hy het egter 'n merkwaardige herstel gemaak, met die Red Devils se nuwe manager, Erik ten Hag, wat hom ook bygestaan het. Ten Hag het Eriksen toegelaat om as deel van sy herstel by Ajax Amsterdam te oefen, toe eersgenoemde nog dié Hollandse klub se manager was. Dit sal Eriksen se derde skuif na 'n Engelse klub wees. Hy het voorheen ook vir Tottenham Hotspur gespeel.