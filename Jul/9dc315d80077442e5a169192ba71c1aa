HI, SONLANDERS! Erica is so getraumatiseer deur haar dogter se dood dat sy skaars wil eet. Sy staan voor die venster en kyk na ’n groepie kinders wat buite speel en dit laat haar dadelik aan Kylie dink. Haar kind se begrafnis is om die draai, maar dis beslis nie iets waarna Erica uitsien nie. Charlton wil so graag vir Erica gaan troos, maar met sy vrou terug by die huis wil hy liewer nie kanse vat nie. Hy werk aan ’n moordsaak en daag by ’n huis op om ’n verdagte te ondervra. Ewe skielik is daar nog ’n lyk. Waar gaan dit alles eindig? Geniet gerus die slothoofstuk van CHRISTO MEYER se “Tussen Twee Vure”. ‘SY SONDES het hom ingehaal,” sê antie Rachel toe sy op die toneel staan waar Justin se lewelose liggaam hang vir die hele wêreld om te aanskou. Dit wemel van nuuskieriges. Mense staan in groepies en praat. ’n Kameraman neem foto’s. Iewers in die skare blaf ’n hond. “Mag sy ongehoorsame siel in vrede rus en mag sy dood ’n les wees vir ander soos hy. “Dwelms is niemand se speelmaat nie. As hy dit net in sy kop wou kry.” Sy staar stip voor haar uit en draai dan haar rug op die oorledene. “Ek voel skielik moeg. Ek wil huis toe gaan,” sak sy af. “Ek het niks verder hier verloor nie.” Verbeel Charlton hom of is daar ’n tevrede kyk op die vrou se gesig? Amper soos iemand wat iets ontvang het waarvoor sy lankal bid? Het hierdie jong dan die lewe vir sy moeder so moeilik gemaak dat sy verheug is hy is dood? Hoekom doen sommige kinders dit aan hul ouers? Charlton se oog val op ’n koevert op die grond. Hy brand om te weet wat daarin is. Hy buk, tel die koevert op en skeur dit oop. Binne-in vind hy ’n brief, bedoel vir “Liewe Ma”. Hy drafstap agter antie Rachel, oorhandig die koevert aan haar. “Jammer, ek was so voorbarig om dit oop te maak.” “Nou, wat moet ek met die brief doen?” raas antie Rachel en haal haar skouers op. “Ek het nie skoolgegaan nie. Lees jy vir my wat als daarin staan.” Charlton lees: “Liewe Ma “Teen die tyd dat iemand dié vel papier in sy of haar hand hou, sal ek nie meer hier wees nie. Ek het besluit dis beter om weg te gaan en nooit weer terug te kom nie. Sodoende is ek vir ewig uit almal se pad. “Ná alles wat ek aan Trynkie gedoen het, het sy my laat weet die gattas is op my spoor. Sy’t gesê sy weet en hulle weet dis ek wat haar klong doodgemaak het. Trynkie was reg, Ma. Ek het haar klong vermoor. Sy wou my nie nog ’n kans gee nie, toe neem ek wraak op my manier. “Ek hoop Ma kan dit in Ma se hart kry om my eendag te vergewe. Daai ander kind, Kylie, ek het haar nie vermoor nie. Ek was wel een van haar ontvoerders. My opdrag was net om haar te gryp en veilig na die sangoma te neem. “Ek het nie geweet die sangoma gebruik die ledemate van jong kinders vir muti nie. Ook hiervoor vra ek dat Ma my vergewe. Die sangoma staan as doctor What What bekend. “Sy doen haar as hoogheilig voor, maar eintlik is sy ’n wrede heks. Sy sal kan sê wie vir daai Kylie-kind se dood responsible is. Ek was bang ek gaan tronk toe as medepligtige omdat ek by was met die ontvoering. “Toe kies ek die uitweg van ’n lafaard. ’n Tou om my nek aan ’n boom. Ek twyfel of ons mekaar in die hiernamaals sal raakloop. Ma gaan hemel toe en ek reguit hel toe. Ma het baie met my gepraat, maar ek het nooit geluister nie. Vergewe my daarvoor ook, kanalla.” Charlton kyk op en sien nattigheid in antie Rachel se oë. “Lyk my Justin was after all nie heeltemal so treurig nie. Hier staan jy met die bewys in jou hand. Hy’t voor sy dood darem die ordentlikheid gehad om vergifnis te vra ...” DIS ’n maand later. Die ergste stof het gaan lê. Die sangoma oor wie Justin geskryf het, is agter tralies. Haar verhoor begin binnekort. Dinge tussen Charlton en Erica is nie wat dit voorheen was nie. Hulle sien mekaar byna nooit. Tot op ’n dag toe Erica hom bel. “Jy is stil. Hoe gaan dit met jou? En hoe gaan dit met die baba?” “Daar is nie meer ’n baba nie,” antwoord Erica. Charlton is stomgeslaan. “Hoe bedoel jy nou?” “Ek het van plan verander. Ek het teen my beginsels gegaan en ’n wettige aborsie laat doen. Nie iewers in ’n agterstraat soos sommige tieners maak nie.” “Hoekom het jy niks laat weet nie?” “Ek wou, glo my. Maar ek het daarteen besluit. Imelda is ’n wonderlike vrou. Sy verdien nie om seer te kry nie. Julle het so gelukkig gelyk by Kylie se begrafnis.” “So, wat nou van ons, Erica, wat van my en jou?” “Daar is nie meer ’n ‘ons’ nie. Waardeer jou vrou en laat my toe om met my lewe aan te gaan. “Moet my nooit weer kontak nie en probeer vergeet wat tussen ons gebeur het. Dit behoort in die verlede.” Sy druk die foon dood sonder om tot siens te sê. Charlton klim in sy motor. Hy draai die sleutel en gaan ry ’n ent. Hy sal nooit weet of dit ’n seuntjie of dogtertjie was wat Erica verwag het nie. Miskien is dit beter om nie te weet nie. Hy sal nou meer tyd aan sy eie vrou bestee. Hy wil haar weer, soos voorheen, op die hande dra. Hy wil nie weer in ’n buite-egtelike verhouding betrokke raak nie. Dit kom met te veel komplikasies. Sy grootste vreugde is dat hy hom nie meer tussen twee vure bevind nie. Die een vuur se vlamme is geblus. Tog weet hy dit gaan nie maklik wees om Erica te vergeet nie. Daar was te veel spesiale oomblikke tussen hulle. Op ’n dag is hy toevallig in Erica se straat en sien ’n For Sale-bordjie aan haar hek. Hy gaan hoor by haar buurman wat aangaan, maar hy weet ook nie wat van Erica geword het nie. Toe kry Charlton inspirasie vir sy volgende gedig: In die dae en die weke en die maande wat wag sal ek soms verlang na jou klokhelder lag. Jou gesig sal gereeld in my gedagtes verskyn tog sal ek op my eie moet deal met die pyn. Ek wonder of jy spyt is jy het my ooit ontmoet, want jy het net verdwyn sonder om te groet ...