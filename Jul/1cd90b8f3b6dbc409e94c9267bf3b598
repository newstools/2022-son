JLO is ’n getroude vrou. Die sangeres en aktrise Jennifer Lopez en die akteur Ben Affleck het in Las Vegas getrou. Dit kom nadat die bekende egpaar hul romance weer hervat het byna 20 jaar nadat hulle die eerste keer bymekaar gekom het. People berig die lovebirds het na die woestynstad in Nevada gevlieg om ’n huwelikslisensie te kry en hulle het laat Saterdag by ’n kapel getrou. “Die liefde is pragtig. Liefde is vriendelik. En dit blyk dat liefde geduldig is. Twintig jaar geduldig. Presies wat ons wou hê,” het JLo in haar nuusbrief, On the JLo Platform, gesê. Die nuusbrief is geteken “Mev. Jennifer Lynn Affleck.” ’n Huwelikslisensie is in hul naam verkry van Clark County gedateer Saterdag 16 Julie. Die twee se kinders was daar toe hulle hul I do’s in Vegas by die wêreldbekende Little White Wedding Chapel afgelê het. JLo se tweeling, Emme en Maximilian (14), met haar eks Marc Anthony en Violet (16), Seraphina (13) en Samuel (10) wat Ben Affleck saam met Jennifer Garner het, was daar. Volgens berigte het die bruid nie net een rok op haar groot dag gedra nie, maar twee! Die nuwe bruid het ’n foto in die sosiale media geplaas waar sy in ’n bed spog met ’n skitterende trouring. Bennifer het in April vanjaar verloof geraak. Die twee was voorheen in 2002 verloof, maar hulle het hul troue in 2003 skielik afgelas en ’n paar maande later uitmekaar gegaan.