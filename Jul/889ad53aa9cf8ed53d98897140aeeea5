BANYANA Banyana se sukses op die sokkerveld kan Donderdag reeds beloon word. En dit nog voor Saterdag se groot eindstryd in die Women’s African Cup of Na­tions (Wafcon). Suid-Afrika kom in die eindstryd teen die gasheerland, Marokko, te staan. Dit is die sesde keer dat Banyana Banyana die eindstryd haal, maar hulle het nog nooit daarin geslaag om met dié gesogte prys weg te stap nie. Die selfvertroue van die span se spelers en bestuur kan egter ’n massiewe hupstoot kry. Altesame vier spelers in die nasionale span is benoem vir die toekenning as Afrika se beste vrouespeler, terwyl die span se coach, Desiree Ellis, genominate is as coach van die jaar. Die vier spelers wat benoem is vir die vrouespeler van die jaar is Andile Dlamini, Reiloe Jane, Thembi Kgatalana en Bambani Mbane. Dlamini en Mbane is saam met hul Mamelodi Sundowns-spanmaat Andisiwe Mgcoyi ook benoem as die vroue-klubspeler van die jaar. Sundowns se vrouespan is ook benoem as die vroueklub van die jaar. Die nasionale span van die jaar sal nie op vanaand se spoggerige geleentheid aangekondig word nie. Dit sal eers ná die eindstryd aangekondig word. Intussen sal die voormalige Liverpool-spanmaats Mohamed Salah (Egipte) en Sadio Mané (Senegal) teen mekaar te staan kom om te bepaal wie Afrika se beste manspeler is. Verlaat Mané het dié titel laas jaar gewen en sal dit twee uit twee wil maak — net soos Salah in 2017 en 2018 gedoen het. Mané het vroeër die jaar besluit om Liverpool te verlaat en sy klubsokker in Duitsland by Bayern Munich voort te sit. Salah het sy kontrak met Liverpool verleng. Mané se Senegalese spanmaats Kalidou Koulibaly en Edouard Mendy is ook benoem vir die beste speler. Kameroen se Vincent Aboubakar en Karl Toko Ekambi is ook benoem. Die Ivoorkus se Sebastien Haller, Naby Keïta (Guinee) en Riyad Mahrez (Algerië) is ook benoem. Die enigste manspeler van Suid-Afrika wat ’n benoeming gekry het, is Percy Tau, wat vir sy goeie spel by Al Ahly as een van die beste klub-spelers op die vasteland uitgewys is. CAF se prysuitdeling vind nege-uur vanaand in Rabat plaas.