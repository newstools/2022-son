WESTELIKE Provinsie Atletiek (WPA) se gewilde Cross Country-aflosbyeenkoms gaan Sondag by die Youngsfield se militêre basis in Wynberg plaasvind. Deelnemers sal moet kennis neem dat daar ’n maksimum van twee spanne per klub per kategorie toegelaat word om aan te tree. Volgens Brian Records, die voorsitter van WPA se Cross Country-kommissie, word die klem by landloop op deelname en pret gelê. “Geen medaljes en pryse word by die wedlope uitgedeel nie. Atlete word egter aangemoedig om met hul vertonings in sosiale media platforms te spog,” het Records gesê. Inskrywings word op die dag van die byeenkoms 30 minute voor die geskeduleerde begin van elke wedloop aanvaar. Alle aflos-wedlope, behalwe die Elite-aflos, kan uit twee of vier spanlede bestaan. Die gemengde span-atlete hoef nie van dieselfde klub te wees nie. Die Kids Relay is vir kinders tussen die ouderdomme van 12 en 16. Die junior kategorie is o.18 en o.20 gekombineer. Meesters sal nie in hul verskillende ouderdoms­kategorieë verdeel word nie. Die Meesters-kategorie begin op die ouderdom van 35. Die change-overs sal in die aangewese sone plaasvind en sal deur middel van kontak tussen die hardlopers geskied. Slegs atlete wat gereed is vir die volgende change-over sal binne die oorskakel-sone toegelaat word en slegs sodra die inkomende hardloper sigbaar is. Die spanleier sal vir elke span betaal en een wedloop-kaart per span by registrasie kom afhaal. Alle resies-kaarte moet voltooi word met die klub- of span-naam, met die spanlid se name agterop die kaart ingevul. “Die kaart moet deur die atlete gedra word wat die laaste been hardloop. Dit moet by die eindpunt aan die beamptes ingehandig word. Die program is: 10:00: Sosiale aflos – 4X2km – Inskrywingsfooi: R100 per span 11:00: 1km vir kinders 10 tot 11 – Gratis, maar geen kinders jonger as 10 nie 11:15: aflos vir kinders 12 tot 16 – 4X1km – Inskrywingsfooi: R50 per span 11:45: Elite Relay – 4X2km – Inskrywingsfooi: R100 per span Kontak Brian Records by brian.records@westerncape.gov.za vir meer inligting.