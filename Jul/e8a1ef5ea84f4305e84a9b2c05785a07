OFSKOON Dwaine Pretorius die gunsteling keuse sal wees om die all-rounder Andile Phehlukwayo te vervang, sal Mark Boucher (coach) eers met sy mede-keurders moet besin oor Lizaad Williams. Want, as die hoofdoel vir die Suid-Afrikaanse krieketspan is om bestendigheid in die groep te bewerkstellig, behoort Williams sy keuse te wees om Phehlukwayo te vervang. Pretorius het Phehlukwayo in die eerste ODI teen Engeland vervang nadat hy die veld met harsingskudding ná ’n botsing met sy kaptein, Keshav Maharaj, verlaat het. Hy is ingevolge die ICC se harsingskudding-protokol, aan die reeks onttrek. Die reeks is nie deel van die Superliga nie en verdien die Proteas geen punte vir Wêreldbeker-kwalifisering nie. Die Proteas kom môre op Old Trafford in die tweede ODI teen die tuisspan te staan, nadat hulle die eerste wedstryd met 62 lopies gewen het. Boulaanval Soos sake staan sal Boucher wil hou by sy boulaanval van drie naatboulers en twee spesialis-draaiers, met Aiden Markram wat as die derde draaier (sesde bouler) die boulaanval voltooi. Markram het in die eerste stryd 2 paaltjies geneem en bewys hy kan die job doen. Die kolf-afdeling van Quinton de Kock, Janneman Malan, Rassie van der Dussen, Markram, Heinrich Klaasen en David Miller, lyk of hulle ingesettle is, en Boucher sal nie hier wil torring nie. Moontlike SA-span is: Quinton de Kock (w/k) Janneman Malan, Rassie van der Dussen, Aiden Markram, Heinrich Klaasen, David Miller, Lizaad Williams, Keshav Maharaj (k), Anrich Nortjé, Lungi Ngidi, Tabraiz Shamsi.