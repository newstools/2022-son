DIE kaf gaan van die koring geskei word wanneer 18 stadsjapies die stadsliggies vir waskerse verruil in DStv se nuwe reality-reeks, Plaasjapie. Die deelnemers, of nuutgevonde plaasjapies, moet almal vir die eerste keer in hulle lewe probeer om boerdery-aktiwiteite kaalhand aan te pak. En almal het net een doel voor oë: om R1 miljoen te wen. Plaasjapie begin op Donderdag 14 Julie om 20:00 op kykNET en die aanbieder van die program is Ewan Strydom, wat reeds ’n bekende gesig op die kassie is. Hierdie eg Suid-Afrikaanse reeks is op ’n oop stuk grond van vyf hektaar op ’n plaas buite Philadelphia in die Swartland aan die Weskus vervaardig. Nina Swart, wat die regie van gevestigde werklikheidsreekse soos Boer Soek ’n Vrou en Survivor hanteer het, sit in Plaasjapie se regisseurstoel terwyl die vervaardiger Albert Snyman is. Dis hoe dit werk. Twee spanne krap hulle onderskeie potjies in afsonderlike kampe op die plaas. ’n Leë skuur met byna geen geriewe nie, dien as slaapplek en beskerm deelnemers teen die natuur se elemente: son, reën, koue, wind, goggas en baie stof. Deelnemers bad selfs in ’n skottel en moet daagliks handearbeid verrig terwyl hulle nuwe take baasraak. Soos die spanne krimp, word die werk ook net al hoe meer ... Spanleier Om as die wenspan aangewys te word, verskil van episode tot episode. Soms is dit die span wat eerste klaar is, terwyl daar in ander episodes beoordelaars is. Iemand in die verloorspan kry per episode die trekpas en in die finale uitsending sal daar twee deelnemers wees wat sake vir die miljoen rand uitspook. Daar word ook in elke episode ’n nuwe span­leier aangewys. Plaasjapie, wat uit 13 episodes bestaan, is van Donderdag 14 Julie 2022 om 20:00 op kykNET (kanaal 144 op DStv) oppie kassie.