SUID-AFRIKA het Saterdagaand die reeks teen Wallis met 2-1 teen Wallis in die Cape Town Stadium op oortuigende wyse beklink. Die Springbokke was met 30-14 baas nadat die rustydtelling 10-8 in hul guns was. Wallis het voor die game ’n terugslag beleef met die nuus dat hul ervare agtsteman, Taulupe Faletau, ’n besering tydens die warm-up voor die game opgedoen het. Faletau is deur Josh Navidi vervang. Die Bokke het baie positief begin en het ongelooflike druk van meet af op Wallis toegepas en telkemale strafskoppe afgedwing. Die tuisspan het die besoekers ook in die skrums heeltemal opgefrommel. Wallis het soos besetenes verdedig, maar uiteindelik het die damwal gebars toe die losskakel, Handré Pollard, oorgeval het vir die Bokke se eerste drie na 15 minute se spel. Pollard het die ekstras by sy strafdoel van vroeër bygevoeg om die Bokke met 10-0 te laat voorloop. Wallis het egter hierna gewys hulle is ’n span wat nie sommer gaan lê nie. Die Drake het die Bokke verras deur die bal die werk te laat doen en deur meer as 10 fases te dra. Die bobaas-baljagter, Tommy Reffel, was beloon vir sy goeie ondersteunende spel toe hy oorgeduik het vir Wallis se eerste vyfpunter. Die losskakel en kaptein, Dan Biggar, het misgekorrel met die doelskop om die telling 10-5 te maak. Die Bokke het egter hierna ’n groot terugslag beleef met die blitsige spoedvraat Cheslin Kolbe wat die veld noodgedwonge moes verlaat nadat hy sy kakebeen beseer het. Die senter Lukhanyo Am moes toe in Kolbe se plek na die regtervleuel uitskuif. Die heelagter Damian Willemse het Am se posisie op binnesenter ingeneem, met die plaasvervanger Willie le Roux wat die laaste vesting moes beman. Pieter-Steph du Toit het hierna ’n strafskop voor die Bokke se pale afgestaan wat Biggar ’n kans gegee het om die telling na 10-8 te vernou. Net voor die rustyd het die Bokke met ’n puik rolmaalbeweging vorendag gekom. Dit het uitgeloop tot ’n drie van die vurige haker Bongi Mbonambi wat in sy 50ste toets uitgedraf het. Pollard was weer in die kol met die doelskop wat die rustydtelling 17-8 in die Bokke se guns gemaak het. Kwagga Smith het in die 39ste minuut vir Jasper Wiese op agtsteman vervang. Na die rustyd was Lukhanyo Am oor Walllis se doellyn na ’n mooi lopie van die skrumskakel, Jaden Hendrikse. Die skeidstregter, Matthew Carley, het egter beslis dat Hendrikse se aangee vorentoe was. Die Bokke het hierna twee strafdoele afgestaan wat Wallis met 17-14 weer in die prentjie gebring het. Na volgehoue druk op die Drake se doellyn het die Bok-kaptein, Siya Kolisi, met ’n kraglopie vorendag gekom en oorgestorm vir ’n vypunter. Pollard het sy derde doelskop deur die pale laat seil om die Bokke se voorsprong na 27-14 te rek. Eben Etzebeth, wat in sy 100ste toets uitgedraf het, was agterna as die speler van die wedstryd aangewys. “My hele familie was hier. Die kersie op die koek was toe ek my verloofde die volkslied sien sing het. "Dit het ’n ongelooflike poging van 23 spelers gevat. Dit was nie oor my en Bongi nie. Dit was alles oor die span. Ons het dit as ’n final beskou. Ons is net in ons noppies dat ons die knoop kon deurhaak.” Dan Biggar, kaptein van Wallis, sê hy is uiteraard teleurgesteld met die nederlaag, maar hy is baie trots op sy span se vertoning. Sy eweknie, Siya Kolisi, het die reeks as baie taai beskryf. Ja, dit was ’n tough reeks. Dit is wat ons benodig het. Die afrigters het ’n plan gehad en ons het daarby gehou. Die manne het alles gegee en ek is net bly dat ons ons fans se harte bly kon maak,” het Kolisi gesê. 