WALLIS het Saterdag geskiedenis gemaak deur vir die eerste keer daarin te slaag om die Springbokke in Suid-Afrika te klop. Die plaasvervanger-vleuel Josh Adams se drie met een minuut speeltyd oor en ’n doelskop van nog ’n plaasvervanger Gareth Anscombe het die oorwinning van 13-12 aan die Rooi Drake verseker. Die rustydtelling was met 3-3 gelykop. Die Bokke het die meerderheid van die balbesit en gebiedsvoordeel in die eerste helfte geniet, maar kon ongelukkig nie al daardie besit in punte omskep nie. Wallis het daarin geslaag om telkemale balbesit op kritieke tye om te keer en die Bokke se ritme op die aanval te steur. Wallis se bobaas-baljagter Tommy Reffell was puik by die afbreekpunte. Hy was agterna welverdiend as die speler van die wedstryd aangewys. “Ons wou hulle op die agtervoet kry. Ons het gepraat van om die trots weer terug in die trui te bring. En dit was ongelooflik om dit hier reg te kry,” het Reffell agterna gesê. Dan Biggar, kaptein van Wallis, was agterna uiteraard in sy noppies met sy span se vertoning. “Dit was ’n groot effort van die groep. Ons is baie happy en regtig baie trots. Ons kon dalk ’n drie in die eerste helfte afgestaan het, maar die manne het uitstekend verdedig.” Eksperiment Sy eweknie van die Bokke, Handré Pollard, wat die Bokke vir die eerste keer aangevoer het, sê hulle het nie hul kanse aangegryp in die eerste helfte nie. “Ja, ons kon in die eerste helfte net nie afrond nie en ons dissipline het ons in die tweede helfte in die steek gelaat. “Daar lê nou ’n groot week vir ons voor. Ons is ’n trotse span en hoop om volgende week sake in Kaapstad reg te stel,” het ’n teleurgestelde Pollard gesê. Jacques Nienaber, die Springbok-afrigter, se eksperiment om altesaam 14 veranderings aan die span aan te bring wat in die eerste toets gespeel het, was dus nie suksesvol nie. Nienaber sal nou geforseer wees om nou sy beste span vir volgende week se beslissende toets in die Moederstad te moet kies. Nienaber se eweknie, Wayne Pivac, sê dit was baie belangrik om vanaand oor die lyn te kom. “Ons het balbesit in die eerste helfte omgekeer. Ons verwag dat die Bokke volgende week baie sterker gaan wees en sal weereens vir 80 minute moet veg,” het Pivac bygevoeg.