ANDERS as die Springbokke se groot gedaanteverwisselende span, het Wallis besluit om net een verandering te maak vir Saterdag se tweede toets in Bloemfontein. Die tweede toets skop 17:00 af in die Vrystaat-stadion en word op SuperSport Grandstand (201) en SuperSport Rugby (211) uitgesaai. Wayne Pivac (coach) het besluit om Alex Cuthbert as een van sy vleuels in die beginspan in te bring, met Josh Adams wat na die reserwes skuif. Die Springbokke het in die week 14 veranderinge aan hul beginspan aangekondig en dan ook onder die reserwes die snoeiskêr ingelê. Met net bietjie meer as ’n jaar oor voor volgende jaar se World Cup in Frankryk, het Pivac wel besluit om aan een van die nuwelinge in sy Walliese groep ’n moontlike toets-debuut te gee. Sam Wainwright (stut) is op die Rooi Drake se bank en vervang die ervare Thomas Francis, wat terug huis toe gestuur is met harsingskudding. Pivac het gesê: “Alex Cuthbert het baie goed gevaar in oefening. Hy is ses voet vier, goed in die lig en kan heeldag hardloop. Ek dink daar kan baie hoe balle verwag word. “Sam Wainwright is baie opgewonde oor hy by ons kon aansluit. Sedert die eerste dag het hy goed ingeval by oefening.” Intussen het Pivac gesê dit pla hom, sy bestuur en die spelers glad nie dat die Bokke met so baie veranderinge aan hul span spog nie. Dit ten spyte daarvan dat daar baie oud-Walliese spelers is wat glo die Bokke is besig om die Rooi Drake vir poppe te vat deur verskeie ongetoetsde kombinasies en nuwe spelers te kies. “Dit verander niks aan die manier waarop ons voorberei nie, het Pivac gesê. “Dit gaan 15 rugbyspelers in groen truie wees. Ons verwag meer van dieselfde van hulle af. Hulle is ’n baie ervare span en dit maak nie saak watter kombinasies hulle op die veld stoot nie. Dit is ’n span wat gerespekteer word en nie vlak gekyk kan word nie.” Wallis se span is: Liam Williams, Louis Rees-Zammit, George North, Nick Tompkins, Alex Cuthbert, Dan Biggar (k), Kieran Hardy, Taulupe Faletau, Tommy Reffell, Dan Lydiate, Adam Beard, Will Rowlands, Dillon Lewis, Ryan Elias, Gareth Thomas. BANK: Dewi Lake, Wyn Jones, Sam Wainwright, Alun Wyn Jones, Josh Navidi, Tomos Williams, Gareth Anscombe, Josh Adams.