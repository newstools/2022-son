DIE polisie in die Wes-Kaap het ’n 31-jarige man weens besit van ’n ongelisensieerde vuurwapen, koeëls en ’n namaaksel van ’n geweer ge­arresteer. Volgens ’n woordvoerder van die polisie in die Wes-Kaap, sers. Wesley Twigg, het lede van Nyanga se misdaadvoorkomingseenheid en die Nyanga cluster se misdaad­intelligensie in Mau Mau, Nyanga, ’n huis deurgesoek en op ’n 9 mm-pistool en ’n gasgeweer afgekom. Gehelp Die verdagte is gearresteer en sal in die Athlone-hof verskyn. Twigg sê in ’n ander voorval het lede van Harare se polisie ’n maatskappy gehelp wie se voertuig gehijack was. “Die voertuig was Dinsdag omstreeks 22:50 in ’n ongeluk in Makhaza, Khayelitsha, betrokke en die verdagte is aangekeer. “Die voertuig is deurgesoek en ’n 9 mm-pistool met koeëls is gekry.” Die verdagte verskyn in Khayelitsha in die landdroshof.