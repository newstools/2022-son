DIE skrumskakel van die Never Despair-rugbyklub op Malmesbury, Monrée Adonis, is maar nog ’n groentjie in die bodybuilding-sport, maar is nog nie een keer in sewe kompetisies geklop nie. “Ek het al sewe kompetisies gedoen van klub- tot provinsiale vlak en tot dusver het ek almal gewen,” sê hy trots. “Die vorige naweek op Colesberg was ook die eerste keer dat ek die overall-titel gewen het. Ja, dis beslis ’n groot booster vir my loopbaan,” sê hy. “Voor die kompetisie op Colesberg het ek 70 kg geweeg, maar moes kwaai diet om vir die o.65 kg-afdeling te kwalifiseer. So, dit was nogal ’n effort.” Konsentreer Adonis (33) oefen sedert 2017 met gewigte, maar het in 2019 tydens die Covid-19-pandemie besluit om vir kompetisies in te skryf. “Bodybuilding is ’n ongelooflike sport. Almal is behulpsaam en ek leer nog elke dag. “Ek sal nog net so twee jaar rugby speel voordat ek voltyds op my gym-loopbaan gaan konsentreer. “Ek is net spyt dat ek nie vroeër in my lewe met gewigte begin oefen het nie. “Daar is soveel raad wat op jou pad kom wat alles net makliker maak as jy dit ter harte neem,” sê Adonis.