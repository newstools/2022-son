JY WIL nie ’n vroegtydige curse op Vuyo Kayi, coach van RV United se vrouespan plaas nie, maar dit wil voorkom asof die wiele begin afval. Maar Kayi sal hoop dit is net ’n tydelike setback en dip in form. Die nederige coach reken daar is nog baie vir hulle om voor te speel die seisoen nadat die gedugte vrouespan van Khayelitsha sy Engen Knockout Challenge-titel kwyt is op ’n technicality. RV was beslis vanjaar die gunsteling om weer sy titel te verdedig, maar dié keer het Cape Town Roses behoorlik geblom. Terugslag “Dit was ’n bitter pil om te sluk, maar you win some and you lose some,” vertel Kayi. “Ons moet nou seker maak dat ons weer aan die wenkant kom deur sukses te behaal,” het hy bygevoeg. Die terugslag volg nadat Kayi en sy troepe ook klei getrap het laas week in die prestigeryke amateurbeker, die Coke Cup. RV het met 5-6 (1-1) op penalties vasgeval teen ’n voormalige kampioen in Santos. Die mislukkings in die onderskeie toernooie sal RV meer begeester maak om sy aanslag op die Sasol League te vergroot met die hoop om promosie te wen na die Hollywoodbets Super League. Maar RV het tans hier ook sy hande vol nadat Dangerous Heroes hom verbygesteek het as voorloper in Stroom A terwyl Burnley United ook in sy nek blaas in die derde plek.