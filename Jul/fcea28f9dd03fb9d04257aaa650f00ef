HAAI, Sonlanders! Dit lyk of Charlton Vonk maar net nie kan wen nie. Erica Cupido is nie sy vrou nie, maar sy is beslis die een wat die kitaar slaan. Sy het vir Charlton net waar sy hom wil hê. Toe Charlton uit desperaatheid ’n aborsie voorstel, laat sy hom mooi verstaan sy gaan dit nie doen nie. Sy voorneme om van haar af weg te bly beteken ook niks toe sy hom aan die hand slaapkamer toe lei nie. Hoekom is die speurder so papbroekig? Geniet nou hoofstuk 7 van CHRISTO MEYER se “Tussen Twee Vure”. NÁ LANGER as ’n halfuur in ’n verfrissende borrelbad trek Erica haar nagklere aan en gaan voor die groot, breë spieël in die hoofslaapkamer staan. Gewoonlik stort sy net, maar vanaand wou sy vir ’n slag behoorlik ontspan. Sy het nog altyd geglo ’n vrou moet haarself van tyd tot pamperlang. Sy het nie altyd ’n man nodig om dit vir haar te doen nie. Toe sy so agteroor lê met haar oë gesluit, het daar baie goed deur haar kop gegaan. Erica glimlag soos ’n laerskoolkind wat pas ’n boks tjoklits as verjaarsdaggeskenk ontvang het. Die lewe het darem maar net sy eie manier van hoe hy dinge laat uitspeel, sê sy in haar gedagtes. Wie sou nou kon dink sy sou haar hart op ’n speurder verloor? En dit boonop die man van ’n onderwyseres met wie sy veronderstel is om bevriend te wees. Wie sou kon dink dinge sou in ’n so ’n kort rukkie so vinnig in iets meer as net vriendskap tussen haar en Charlton ontwikkel? Nie eers in haar wildste drome sou sy haar so iets kon voorstel. Sulke dinge gebeur mos net in sepies en liefdesromanses. Nie in die regte lewe nie. Aan die begin het sy gewonder waarom ’n aantreklike man soos Charlton juis in haar belangstel. Hy is dan met so ’n mooi vrou getroud. Daar is niks wonderliks aan haar nie. Sy is net ’n huisvrou, afhanklik van die toelaag wat sy maandeliks uit haar oorlede man se boedel ontvang. Haar man was ’n regte control freak. Selfs uit die graf beheer hy haar lewe. As sy ooit besluit om weer te trou, verbeur sy elke sent. Dit staan in swart op wit. Die testament maak egter geen melding van weer verlief of swanger raak nie. Brent het seker gedink sy sal te bang wees om net in ’n ander man se rigting te kyk. Daar was ’n tyd toe dit vir haar gevoel het sy sou nooit oor Brent se dood kom nie. Al was hy die soort man wat geglo het sy woord is wet en soontoe met die res het sy hom tog liefgehad. Al het hy haar nooit fisies aangerand nie het sy woorde soms harder as vuishoue getref. Veral as hy te veel gedrink het. Sy dood was ’n groot skok, maar tyd het haar gehelp om te genees. Aan die begin was die pyn ondraaglik dat sy saans met al die ligte aan bed toe gegaan het. Sy kon nie aanvaar hy is vir ewig weg nie. Kylie was maar twee jaar oud. Ewe skielik moes sy die rol van albei ouers vervul. Dit was ongetwyfeld die moeilikste tyd van haar lewe. As dit nie vir haar ma se bystand was nie, het Erica seker ineengestort. Erica maak ’n laai oop en haal ’n foto van Brent onder haar klere uit. Op die foto het hy ’n Springbokrugbytrui aan. Hy was ’n groot rugby fan wat nooit geskroom het om sy hand diep in sy sak te steek vir kaartjies na groot games nie. Sy weet ook iets van rugby, maar Brent wou haar nooit saamvat nie. “Rugby is nie vir vroumense nie,” was sy gunsteling rympie. “Kry vir jou ’n ander sportsoort soos netbal of tennis.” Sy wonder hoe hy sou gevoel het oor die Bokke wat Saterdag byna hulle rieme styfgeloop het teen Wallis. Sy kry ’n knop in haar keel terwyl sy na Brent se glimlag kyk. Was daar regtig ’n tyd dat sy so na hom verlang het dat sy selfmoord oorweeg het? As dit nie vir Kylie was nie het sy seker haar eie lewe geneem. Sy druk die foto teen haar bors vas. “Brent, ek is jammer, maar dis tyd om jou te laat gaan. Ek het troos in die arms van ’n ander man gevind. En raai wat? Daar is ’n babatjie op pad. Ek weet nog nie of dit ’n seuntjie of dogtertjie is nie, maar dit maak nie saak nie. Ek is weer gelukkig.” Sy skuif die foto terug onder haar klere in en stoot die laai toe. Meteens wens sy dinge tussen haar en Charlton was op ’n ander level, dat hy ongetroud was en dit nie nodig was dat hy by die huis moes gaan slaap nie. Hierdie gesteelde ure is nie meer goed genoeg vir haar nie. Sy soek meer van Charlton se tyd en aandag. Maar vir eers sal sy maar tevrede wees met wat sy kry. Dis darem beter as niks. Sy sal geduldig wees en haar beurt afwag tot sy ’n plan beraam hoe om permanent van Imelda ontslae te raak. Die gedagte laat haar sidder. Ja, sy gaan niemand toelaat om in haar en Charlton se pad te staan nie. Al moet sy ook vuil speel. Soos met...nee, almal het gedink dit was ’n ongeluk. En so moet dit bly. Geen haan het ooit daarna weer gekraai nie. Niemand het haar verdink of ’n vinger na haar gewys nie. Net sy weet wat die waarheid is. Dis ’n geheim wat sy saam met haar graf toe gaan neem. En binnekort is dit Imelda se beurt. Gaan sy dieselfde modus operandi gebruik? Sy het nog nie daaroor besluit nie. Net die tyd sal leer. Sy vryf oor haar maag en weet nie of sy moet lag of huil van blydskap nie. Sy het altyd vir haarself gesê sy wil graag op die ouderdom van veertig swanger wees met haar laatlammetjie en hier het haar wens sowaar ’n werklikheid geword. Hierdie swangerskap was wel onbeplan, maar sy is vir geen oomblik spyt nie. Charlton gaan ’n goeie pa wees, daarvan is sy oortuig. Erica se selfoon lui. Sy frons toe sy sien dis haar ma wat bel. Wat sal haar ma hierdie tyd van die aand wil hê? Sy antwoord: “Naand, Ma, is alles oukei daar?” “Nee, my kind, iets verskrikliks het gebeur?” Sy hoor dadelik die paniek in haar ma se stem. Dit maak haar erg bekommerd. “Wat is fout, Ma? Sê my wat gaan aan?” “Hier het ’n rukkie gelede twee mans by die deur ingebars met swart klere aan. Ek kon nie hulle gesigte sien nie, dit was met maskers toegemaak. “Het Ma seergekry?” “Ek makeer niks. Net bietjie gerattle, maar dis eintlik oor Kylie wat ek bel.” “Wat van Kylie, Ma? Moenie vir my sê sy het iets oorgekom nie.” “Hulle het vir Kylie. Ek het probeer keer, maar hulle het my uit die pad gestoot. “Dis asof hulle gestuur was. Hulle het niks anders gevat nie. Net vir Kylie gegryp en by die deur uitgestorm. “Ek kon hoor hoe hulle kar se bande skree toe hulle wegtrek hier buite.”