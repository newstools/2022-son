FAMILIELEDE van die slagoffers van Soweto Tavern-slagting vra vir die vinnige arrestasie van die oortreders. Dit is Donderdag tydens 'n gedenkdiens vir die slagoffers in Soweto, gevra. Verlede Saterdag het 'n groep mans gewapen met AK 47-aanvalsgewere en nege-millimeter pistole, die Mdlalose Tavern in Nomzamo, Orlando-Oos, bestorm en op klante begin skiet. Altesaam 23 mense is geskiet. Die huidige dodetal staan op 16. Tydens die herdenking het familielede hul mooiste herinneringe van geliefdes gedeel. Baie soek antwoorde en blywende oplossings vir misdaad in die gebied. Die gebied is glo deurspek met kabeldiefstal, met sommige inwoners wat sê geweerskote is 'n daaglikse gebeurtenis in hul gemeenskap. Die slagoffers sal nie tydens 'n massa begrafnis ter ruste gelê word nie. Sommige gesinne het na Mthatha en uMzimkhulu begin reis om vir private begrafnisse voor te berei. Niemand is nog in hegtenis geneem nie, maar die polisie is glo op soek na vyf verdagtes. - SABC