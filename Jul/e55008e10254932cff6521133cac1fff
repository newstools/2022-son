'N VROU van die Weskus is weens bedrog en geldwassery van R2.5 miljoen gearresteer. Kapt. FC van Wyk, 'n polisiewoordvoerder, sê die 59-jarige vrou van Laaiplek in die Wes-Kaap is Donderdag weens bedrog, geldwassery, diefstal en vervalsing in hegtenis geneem. Sy het onder verdenking gekom toe 'n ouditeur wat deur die skeepsmaatskappy waar sy werk, gehuur is om 'n belasting-uitklarings-sertifikaat te kry, gesien het daar is ongeruimdhede. "Daar is gesien die maatskappy se boeke was vol onreëlmatighede. 'n Kriminele klag is toe gemaak." Die vrou was aangestel as 'n boekhouer by die skeepsmaatskappy en was verantwoordelik vir die rekeninge. "Tussen Januarie 2016 en Junie 2019 het sy van die maatskappy se geld in haar eie bankrekening en familielede se rekening en haar eie besigheidsrekening oorbetaal. "Daar word verder beweer dat sy die maatskappy se kredietkaarte gebruik het om persoonlike goed te koop en vir oorsese reise. Sy het ook eiendom en 'n kar gekoop en in haar eie naam geregistreer." Sy verskyn Maandag in Laaiplek se landdroshof.