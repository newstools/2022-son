HET jy al ’n brandweerman op ’n fiets gesien? Gewoonlik is hulle die mense wat die brande blus, maar hierdie keer gaan twee van ons brandweermanne die paaie aan die brand ry met hul fietse. En dít alles vir liefdadigheid. Jermaine Carelse, woordvoerder van die Stad Kaapstad se brand- en reddingsdienste, en sy kollega Dino Levendall sal oor ’n paar maande weer dae op hulle fietse deurbring om fondse vir liefdadigheid in te samel. Die fondse gaan aan die Eyabantwana for the Child­ren Trust, wat die Oos-Kaapse Pediatriese Chirurgiese dienste in Oos-Londen ondersteun. Die twee sal op hul fietse klim vir die Grandads Army Memorial Ride wat jaarliks plaasvind. Die Grandads Army Memorial Ride is ’n fun, kommervrye en vermaaklike fietsrit wat geskik is vir alle stadige, medium en vinnige spoed fietsryers. Die fietsrit is beperk tot slegs 36 fietsryers en die ryers word in drie groepe verdeel — leër, vloot en lugmag. Carelse noem die meeste mense neem hieraan deel vir fun, maar ook vir die goeie doel. Hulle ry dan uit Oos-Londen tot in die Kaap met elke groep wat gemiddeld 100 km per dag fietsry. Dit sal Carelse se derde jaar wees dat hy hierdie inisiatief aanpak en Levendall se vyfde rit. Soos in vorige jare samel Carelse weer fondse op sy eie in deur lootjiekaartjies te verkoop. “Die hele idee daavan is om mense te help.” Volgens Carelse kan hulle net sowel die beeld as brandweer en gemeenskapswerkers gebruik om op ander maniere ook terug te ploeg. Hy voeg by jy hoef nie net uit te reik in die provinsie waar jy is nie, maar jy kan ook ’n verskil in ander provinsies maak. Levendall, ’n brandweerman, sê hy is lief vir die werk waar hy die gemeenskap kan help. Die fietsrit is een manier waarop hy ook kan teruggee en dit terselfdertyd geniet. Die twee sal dan volgende jaar in Maart die fietsrit saam aanpak. Diegene wat kaartjies koop, ondersteun nie net die skitterende inisiatief nie, maar het ook ’n kans om pryse te wen. Carelse het nog agt kaartjies oor vir dié wat graag die saak wil ondersteun. Hy kan by 072 384 6203 gekontak word.