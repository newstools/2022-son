DIT was glad nie ’n Roses United-span wat op alle silinders gevuur het nie, maar nogtans het hulle met 57-7 oor Evergreens-Paarl op Pelikaanpark in Wellington ge­seë­vier. Met dié uitslag is Roses Saterdag as die Bolandse Wit-Sentraal se champion van die eerste ronde gekroon met Bella Vista wat in die tweede plek klaargemaak het. Roses was rustyd met 28-0 voor. Hoewel albei spanne op 41 punte ná tien wedstryde geëindig het, het Roses ’n beter punteverskil. Om die eersteronde-champion te wees gaan eintlik maar net oor bragging rights, want aan die einde van die tweede ronde is dit die twee spanne wat bo eindig wat tot die uitspeelwedstryde deurdring om vir die gesogte Bolandse Groot Uitdaagbeker sake uit te spook. Roses het nietemin vanuit die staanspoor met krag en flair aangeval en die skrums oorheers. Maar met soveel balbesit het hulle te veel foute gemaak en dit is wat hulle deurgaans gekortwiek het. Dit het gelyk of hulle té oorhaastig was om die telbord aan die rol te hou. In die proses het hulle talle hanteerfoute gemaak en strafskoppe afgestaan wat die besoekers egter nie in punte omgeskep het nie. Die nege drieë wat die tuisspan gedruk het staan as bewys van hul oorheersing, maar die telling kon baie meer gewees. Systappe Roses se kaptein, Jevan August, het met sy inklimspel van voor gelei en is met twee drieë beloon. Maar dit was die linkervleuel, Heinrich Isaacs, wat met sy spoed en systappe sy teenstanders laat bontstaan het op pad na sy driekuns aan drieë. Die 25-jarige speler, wat nog nie ’n proesel van provinsiale rugby gekry het nie, sê hy werk hard om die aandag van die selectors te trek. Intussen het Bella Vista Tulbagh met 69-7 afgeransel. Wit-Sentraal Bella Vista 69, Tulbagh 7; Ceres 26, Newton 25; Hamlet 59, Temperance 21; Roses United 57, Evergreens-Paarl 7; Wolseley 16, Hillcrest 39.