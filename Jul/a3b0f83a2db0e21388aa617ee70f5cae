NÁ ’N teleurstellende Engen Knockout Challenge is Ulana Academy nou gretig om sy spiere te bult in die gewilde Coke Cup-reeks. Die span van Simphiwe Ulana (manager) pak YBC FC in die laaste uitstaande wedstryd in die Round of 64. Die stryd vind Sondag by die Lingelethu-sportkompleks plaas. Die wedstryd is aanvanklik uitgestel omdat daar ’n protes was in die wedstryd tussen Mathatha en Orient FC — vir wie YBC gewag het om in die Round of 128 aan te durf. Ulana, wat met o. 18-spelers in die senior-afdeling meeding, het intussen ook ander verpligtinge gehad. Dit is toe hy deelgeneem het aan die Engen Challenge in Langa, waar dinge ook nie volgens plan verloop het vir die span van die Lingelethu LFA nie. Weggee Maar Ulana is oortuig hy is ervare en opgewasse om enige uitdaging in dié gewilde uitklopreeks te oorkom. “Die Coke Cup is ’n kompetisie waarin ons nie krag weggee nie,” vertel Ulana. “In die vorige toernooie het ons ver gevorder. Dit is toe ons in die kwarteind teen CT City verloor het. “Ons gee altyd goeie rekenskap van onsself, want dit is ook ’n toernooi wat die beste uit die spelers bring. “Hopelik kan die spelers hulself redeem en deurdring tot die volgende ronde,” het hy bygevoeg. Intussen het die voormalige skoolhoof ook erken dat hy nie veel kennis van sy teenstander, YBC, dra nie. “Gelukkig is ons nie die underdogs nie.”