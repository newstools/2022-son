DIE Blouberg Marathon word vanjaar vir die eerste keer deur die Weskus-atletiekklub aangebied. Die wedloop oor 42,2 km gaan Sondagoggend langs die skouspelagtige kus deur die strate van Blouberg en Melkbosstrand gehol word. Die roete is hoofsaaklik plat met ’n paar bulte wat hier en daar dinge interessant behoort te hou. Die marathon kan dus as die perfekte wedloop beskou word om vinnig te hardloop en om ’n vir die Comrades Marathon te kwalifiseer. Die kwalifiserende vereiste vir die Comrades is 4 uur en 50 minute. Verwagting Vir langasems wat nog nie gekwalifiseer het nie, is die Blouberg Marathon hul laaste kans om vir die Comrades-vereiste te kwalifiseer. Altesaam 38 000 atlete gaan Sondagoggend om 07:30 na verwagting vir die marathon aantree. Vir diegene wat nie aan die marathon wil deelneem nie, is daar die opsie van die halfmarathon oor 21,1 km. Dié wedloop lok gewoonlik talle top-atlete sowel as baie sosiale hardlopers wat veral die wonderlike natuurskoon en sosiale atmosfeer geniet. Dit is ook ’n perfekte roete vir atlete wat graag hul eerste halfmarathon wil probeer. Daar is die opsie van die gewilde 10 km ook. Dít word deur baie beskou as die perfekte afstand vir beginner- en sosiale hardlopers, sowel as top-atlete wat vinnige tye wil hol en ’n nuwe PB wil losslaan. Die 10 km-roete maak ’n loop deur Blouberg met skouspelagtige uitsigte langs die see.