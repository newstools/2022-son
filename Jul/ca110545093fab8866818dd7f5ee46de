GORDONS Bay Pioneers (GBP) het Fisantekraal Saterdag in die eindstryd van die Metro-Liga van die Westelike Provinsie se klubrugbyliga met ’n allemintige 59-17 gelooi. Pioneers is ’n samesmelting van Gordons Bay Leopards en Strand Pioneers. Dié span het vanjaar die eerste keer as ’n klub saamgespeel in die Metro League waar hulle goed gevaar en onoorwonne bo-aan die log geëindig het. Kontinuïteit Johan van Eeden, afrigter van Pioneers, het agterna gesê die eindstryd was ’n moeilike game omdat hulle nie geweet het wat om van Fisantekraal te verwag nie. “Ek dink ons ouens het great geoefen in die week en die kontinuïteit behou wat ons toegelaat het om rêrig te gel. Die uitslag het dit op die veld gewys. “Ons gaan nou in die regional games speel, waarin ons teen strawwe kompetisie te staan gaan kom. “Ons sien ook uit daarna om volgende jaar in die Noordelike Liga te speel en hoop ons kan daar ook naam maak. “Die spanne in die Noordelike Liga behoort al teen nou te weet wie ons is en hulle sal ’n bietjie regop moet sit,” het ’n trotse Van Eeden bygevoeg. Van Eeden se eweknie van Fisantekraal, Arend van Rooyen, sê dinge het op die dag nie volgens plan vir sy span verloop nie. “Ek weet self nie wat vandag aangegaan het nie, maar ek dink ons grootste probleem was ons verdediging,” het hy teleurgesteld gesê. “Ons defence was vandag baie swak. “Ek dink nie hulle het so goed gespeel nie. Ek dink vandag het ons net nie opgedaag nie en as ons beter verdedig het, sou ons ’n baie beter wedstryd gehad het. Maar dit is maar somtyds hoe dit gaan.” Van Rooyen is egter nie in sak in as nie, want sy span het darem tweede op die Metro League se log geëindig. Kies “Dit beteken dat ons definitief ook na die promosieliga toe gaan. Ons gaan eers in een van die streke speel en van daar af vorentoe beweeg. “Van daar kies hulle die spanne wat in die hoër ligas gaan speel. “Dit kan die North­ern, Southern of City Leagues wees. Die WP sal ons laat weet waar ons voortaan gaan speel.”