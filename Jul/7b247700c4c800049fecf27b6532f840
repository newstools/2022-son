ONS Jabeur het reeds geskiedenis by vanjaar se Wimbledon gemaak, maar sal dit môre wil vervolmaak wanneer sy in die vroue-eindstryd van dié Grand Slam speel. Jabeur van Tunisië is die eerste vrou uit Afrika om ’n final van die grasbaan Grand Slam te haal. Sy het Tatjana Maria van Duitsland in ’n opwindende semi-final met 6-2, 3-6, 6-1 geklop. Jabeur gaan teen Kazakstan se Elena Rybakina te staan kom wat Simona Halep van Roemenië in skoon stelle met 6-3, 6-3 verslaan het. Daar sal dus môre ’n splinternuwe Wimbledon-kampioen gekroon word, met Halep wat die enigste voormalige kampioen oor was. Jabeur steel egter tot dusver die kollig by vanjaar se toernooi en geniet ’n groeiende gevolg vir die wyse waarop sy speel. Sy beskik oor die wyse om teenstanders met klipharde houe te klop, en die finesse om met flambojante spel ook spelers op die agtervoet te hou. As dit nie vir ’n terugvegpoging deur Maria in die tweede stel was nie, moes Jabeur eintlik gemaklik gewen het. Rybakina, wat nog nooit in ’n Grand Slam semi gespeel het nie, het egter op haar gemak gelyk. En alles is te danke aan die lenige speler se kragtige houe waarmee Halep nie kon saamleef nie.