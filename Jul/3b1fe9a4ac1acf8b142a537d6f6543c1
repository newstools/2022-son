POLISIE in Gqeberha in die Oos-Kaap ondersoek 'n dubbele moord nadat 2 liggame in bosse langs die N2-hoofweg gekry is. Kapt. Sandra Janse van Rensburg, 'n polisiewoordvoerder, sê daar is in die bosse op die lyke afgekom. Volgens haar is 'n onbekende man gekry wat voor 'n boom gesit het en sy nek was teen die boom vasgebind. Die lyk van 'n vrou is sowat 5 meter verder op die grond gekry, met haar gesig na onder. AlgoaFM berig albei liggame was in 'n vroeë stadium van ontbinding. Hulle ouderdomme word tussen 20 en 35 geskat. Janse van Rensburg sê 'n lykskouing sal die oorsaak bepaal.