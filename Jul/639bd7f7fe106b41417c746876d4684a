JAMES Bhemgee kon met sy sensasionele operatalent ’n comfy lewe oorsee gevoer het, maar het verkies om terug te ploeg in die lewe van mense op die Kaapse Vlakte. Só het die predikant Saterdagoggend gesê in James Bhemgee se begrafnisdiens in die Orion Internasionale Kerk in Rocklands, Mitchells Plain. Volgens past. Alfonso Schilder was hy en Bhemgee uitruilstudente in Amerika in hulle jonger dae. Schilder het in die diens gesê: “Ek en hy kon ’n lewe gelei het in die Eerste Wêreld. Hy was ’n exchange student in New Mexico en ek was in Indiana. “My broer (Bhemgee) het jare in Duitsland gewoon. Hy kon in Europa gewoon het. “Maar omdat hy gesien het hoe ons mense in die Kaapse Vlakte moet lewe, omdat hy gesien het hoe swaar ons mense kry, het ons besluit om in ons gemeenskappe terug te ploeg.” Vreugdevol, bewonderenswaardig, majestueus, uitsonderlik en sensasioneel. Hierdie is maar ’n paar van die woorde waarmee Bhemgee in sy begrafnisdiens geloof is. Bhemgee (57) is oorspronklik van Kalksteenfontein. Hy het op 21 Junie ná ’n kort siekte in die hospitaal gesterf. Dié wenner van die 2010-reeks van SA’s Got Talent het jare lank in Rocklands, Mitchells Plain, gewoon. Sy vriend vanaf kinderdae, James Britz, het gesê Bhemgee was ’n “baie onderdanige ou”. “Hy (Bhemgee) het nie getalm om sy laaste aan iemand anders te gee nie,” sê Britz verder. “En hy hoef jou nie eens te geken het nie. “Nadat hy SA’s Got Talent gewen het, het hy na Rocklands verhuis, maar hy het steeds vir ons in Kalksteenfontein besoek. “En wanneer hy Kalksteenfontein besoek het, het hy seker gemaak hy gaan groet almal.” Huldeblyk Volgens Britz was Bhemgee ’n gemeenskapswerker, want hy het die jeug vanuit die strate gevat deur hulle met sokker besig te hou. Bhemgee se niggie wat die huldeblyk gelewer het, Mary Ann Goedeman, het beklemtoon dat haar neef sy familie nooit vergeet het nie. Selfs nie nadat sy musiekloopbaan vlamgevat het nie, het Goedeman gesê. Volgens haar het Bhemgee met sy terugkoms vanaf elke oorsese reis seker gemaak hy kom terug met ’n suitcase met iets vir elkeen daarin. Sy het op ’n ligter noot bygevoeg: “Hy (Bhemgee) het dan popular geraak en het soveel van ’n ladies man geraak, my ouma het hom ‘jakkals’ genoem.”