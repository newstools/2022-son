DIE Nantes-atletiekklub smile breed met die bekendstelling van ’n nuwe borg vir sy wedloop. Ná ’n onderbreking van twee jaar weens die Covid-19-pandemie is die gewilde wedloop weer terug op die kalender van Westelike Provinsie Atletiek (WPA). Die 10km-gemeemskapswedloop wat ’n roete deur die strate van Bridgetown, Kewtown en Parktown volg, gaan op Saterdag 24 September plaasvind. “Ja, dis moeilik om borgskappe te bekom. Ons is dus uiteraard opgewonde om die DLK Groep aan boord te hê,” het Nadia Gamieldien, die PRO van die Nantes, die week by die bekendstelling van die borg gesê. “Die borgskap sal ons visie as ’n klub versterk om ’n voorloper te word in die veranderende lewens in ons gemeenskappe. Daar word veral sterk klem gelê op die jeug en vroue.” Die DLK Group is ’n maatskappy wat 100% deur swart individue besit en bestuur word. Geskiedenis Die maatskappy is in Kaapstad gesetel en spog met projekte wat regoor Suid-Afrika bestuur word. Die maatskappy het ’n trotse geskiedenis van 22 jaar en het oor die jare talle toekennings op die gebied van IT behaal. Hulle lê sterk klem op youth development in die werkplek en om die jeug toe te rus as future leaders. Die maatskappy beskou die bou van sterk verhoudings met hul sakevennote as die sleutel tot hul sukses. “Ons het spesifiek vir Nantes-atletiekklub as ons begunstigde gekies aangesien hulle ooreenstem met ons maatskappy-etos en waardestelsels,” het Kim Hendricks, HR Direkteur en medestigter van die DLK Groep, gesê. “Die maatskappy het ’n nederige begin gehad. Om terug te ploeg in ons gemeenskappe is iets wat na aan ons hart lê,” het Hendricks bygevoeg. Die klub is in die finale proses om die logistics vir hul wedloop te finalize. Aanlyn registrasie open op 1 Augustus vir die 5km -en 10km-afstande.