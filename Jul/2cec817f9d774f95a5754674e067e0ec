IAN Foster se All Blacks lyk al hoe minder soos ’n span wat as contenders vir 2023 se Rugby World Cup in Frankryk beskou kan word. Vergeet van laas week se kamstige groot sege in die eerste toets teen Ierland. Vergeet ook van die feit dat die All Blacks met een speler minder moes gespeel het in dié Saterdag se tweede toets. Die Iere verdien hul wen van 23-12 in Dunedin se Forsyth Barr-stadion. Hul eerste ooit teen die All Blacks in Nieu-Seeland. Hulle het in alle opsigte die Nieu-Seelanders ore aangesit en die Kiwi’s se swakhede in verskeie departemente expose. Hierdie All Black-span van Foster is fisiek nie meer ’n match vir die voorste spanne in toetsrugby nie. Son het reeds voorheen berig dat laas week se wen oor die Iere basies gebou was op die All Blacks wat dit reggekry het om op Ierse foute te kapitaliseer. Die Iere, wat deur ‘n baie slinkse Andy Farrell gecoach word, het geweet wat hulle moet gaan regstel in die week voor die tweede ontmoeting. Die All Blacks se bestuur het nie. Daar was seker gehoop om weer op Ierse foute te kapitaliseer, maar hoe gemaak as daar min sulke geleenthede is? Foster se span soek nou nog oplossings daarvoor, en met een toets oor, is daar dalk te min tyd vir die All Blacks, met die Iere wat ’n historiese eerste reekssege in Nieu-Seeland jag. Net soos in die eerste toets was dit Ierland wat van die eerste minuut af die pas aangegee het. Andrew Porter se verdoelde drie en ‘n strafdoel deur Jonny Sexton het die Iere vir lank met 10-0 laat voorloop. Die Iere sal egter teleurgesteld wees om nie al in die eerste helfte die game te wen nie. Veral nie met twee All Blacks wat vir 10 minute in die sin bin moes gaan sit het, en toe later tot 14 beperk is nadat Angus Ta’avao rooi vanaf die ref, Jaco Peyper, ontvang het nie. Die All Blacks was ook so deurmekaar weens hul swak spel en swak dissipline, hulle het amper vergeet hulle het net 14 manne op die veld. Die officials moes vinnig kyk en besef dat Ardie Savea nie op die veld hoort nie, anders kon die Kiwi’s nog daarvan beskuldig word dat hulle wou cheat. Voor rustyd het die All Blacks wel met ‘n verdoelde drie van hul eie terug geslaan om dinge interresant te maak voor volgende naweek se decider in Wellington. Dit was egter meer van dieselfde vanaf die Iere in die tweede helfte, met Porter weer die Ierse held met sy tweede drie van die aand. Sexton het ook met nog twee strafdoele geslaag om dinge ekstra moeilik vir die All Blacks te maak, wat in elk geval net met drie minute oor kon druk. Dié drie kan gesien word as ‘n troosprysie vir hard probeer om skandes te red. Die skandes was egter klaar gepleeg en Ierland verdien ’n standing ovation daarvoor. 