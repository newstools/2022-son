DIE Suid-Afrikaanse vrouerugbyspan se toer na Japan is die perfekte geleentheid vir coach Stanley Raubenheimer om te sien waarvan sy Springbokke gemaak is. Veral voor hul deelname aan die Rugby World Cup in Nieu-Seeland, waar die Springbok-vroue in groepwedstryde teen Engeland, Frankryk en Fidji te staan kom. Raubenheimer en sy span het gister na Japan vertrek. Hulle gaan op 24 Julie in Iwate en op 30 Julie in Saitama teen die Japannese vroue – beter bekend as die Sakura XV – te staan kom. Die Japanners het hul onlangse toetse teen Australië en Fidji gewen en is goed op dreef. Oor die toer het Raubenheimer gesê: “Ons is ten volle bewus van die uitdagings en dit vorm deel van ons denkwyse en beplanning vir die World Cup in Nieu-Seeland. Faktore “Die spelers sal blootgestel word aan faktore soos lang ure op ’n vlug sit en die impak wat dit op jou liggaam het. Hulle kom ook nou uit hul gemaksone, wat sal sorg vir ’n ware uitdaging. “Dit is iets wat die groep nodig het in dié stadium van ons voorbereiding en ons verwelkom die geleentheid.” Vir die Springbok-vroue sal dit ook ’n historiese oomblik wees. Hulle het nog nooit na Japan getoer nie en dit sal ook die eerste keer wees dat dié twee lande se vrouespanne teen mekaar speel. Volgens die kaptein, Nolusindiso Booi, gaan sy en haar spanmaats ook sielkundig getoets word. “As dit by ons eenheid en kameraadskap kom, is ons tans op ’n goeie plek. “Dit is elemente wat onder druk geplaas sal word op dié toer, en ons sal positiewe antwoorde daarvoor moet vind.”