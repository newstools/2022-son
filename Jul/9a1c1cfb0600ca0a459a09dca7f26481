WALLIS is tans met sy rug teen die muur en sal desperaat wees om die Springbokke se begin tot die internasionale seisoen met ’n nederlaag môre op Loftus Versfeld in Pretoria, te wil bederf. Suid-Afrika het tot dusver 30 van sy 37 toetse teen Wallis gewen. Die Bokke het egter nog nie in 10 tuistoetse teen die Drake verloor nie. Wanneer daar na die onlangse kragmetings tussen die twee passievolle rugbynasies gekyk word, is dit duidelik dat die games almal baie close affêres was. Sedert 2010 is ’n wedstryd slegs drie keer met meer as sewe punte gewen. In die mees onlangse stryd tussen die spanne in Cardiff in November 2021, het die Springbokke ’n drie in die 73ste minuut deur Malcolm Marx en ’n strafdoel deur Elton Jantjies in beseringstyd, nodig gehad om ’n sege van 23-18 te beklink. In die semi-final van die World Cup in Japan in 2019 het Siya Kolisi (kaptein) se span net-net met 19-16 gewen. Handré Pollard het daardie dag die wen-strafdoel deur die pale gejaag. Wallis het ná die World Cup sy hoofafrigter verander, met Wayne Pivac wat die leisels van die Drake by sy mede-Nieu-Seelander, Warren Gatland, ná die skouspel in Japan, oorgeneem het. Onder Pivac het Wallis laas jaar in die Sesnasies-reeks gesukkel en in die vyfde plek geëindig. Italië het boonop ook vir die eerste keer in die geskiedenis van die Sesnasies-reeks daarin geslaag om Wallis in Cardiff te klop. Pivac (59) sal dus desperaat wees om sy kritici se monde te snoer. Daar behoort dus niks groter motivering vir Pivac en sy span te wees om die huidige wêreldkampioen in sy agterplaas te klop. Wallis het ’n reputasie as ’n span wat goed met sy rug teen die muur speel. Pivac glo sy span sal geestelik reg ingestel wees vir die groot taak wat voorlê. Opgewasse “Ons moet geestelik sterk wees om Suid-Afrika in sy agterplaas te kan klop en moet seker maak dat ons onsself elke geleentheid gee. “Dit is nie net ’n fisieke wedstryd wat ons moet kan weerstaan nie, maar dit is ook ’n geestelike stryd. Ons moet seker maak ons is opgewasse vir die uitdaging,” het Pivac gewaarsku. Pivav se eweknie, Jacques Nienaber, gaan ’n paar nuwe kombinasies op die proef stel. Dit gaan veral interessant wees om te sien hoe die agterste driehoek van Damian Willemse, Cheslin Kolbe en Makazole Mapimpi gaan kombineer.