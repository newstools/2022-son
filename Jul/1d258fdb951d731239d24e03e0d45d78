CHARLES Leclerc kon uiteindelik weer heel bo op die wennerspodium staan ná ’n Formule Een-Grand Prix. Die renjaer van Monaco het Sondag se Austrian GP gewen. Dis Leclerc se derde wen dié seisoen. Sondag se sukses maak ook op vir laas week se teleurstelling toe Leclerc weens verkeerde bande en strategie moes toekyk hoe sy spanmaat, Carlos Sainz, die Britse GP wen. Leclerc moes met ’n vierde plek tevrede wees. Dié keer is die bordjies deur Leclerc verhang en hy het nie eens in die eerste plek weggespring nie. Al sy wenne in F1 het — voor Sondag — gekom wanneer hy eerste wegspring. Maar dit sou ’n bedekte seën vir die Ferrari-renjaer wees, want Max Verstappen en Sergio Perez se Red Bulls het probleme ervaar. Verstappen kon darem sy Red Bull tot ’n tweede plek oor die eindstreep jaag, terwyl Lewis Hamilton die tweede naweek agtereenvolgens ’n derde plek verseker het. Brand Sy spanmaat, George Russell, was vierde. Sainz moes hom aan die wedren onttrek toe sy Ferrari se power unit aan die brand geslaan het. Dit het Ferrari van maksimum punte op resiesdag weerhou, want Sainz was derde en sterk op pad om Verstappen in te haal vir die tweede plek. Leclerc moes oor die laaste vier rondes self vasbyt toe ’n probleem met sy Ferrari se clutch control gedreig het om sy dag te bederf. Gelukkig was daar genoeg spasie tussen hom en Verstappen om aan die eerste plek vas te hou. Hoewel Leclerc in Oostenryk gewen het, hetet Verstappen steeds ’n gerieflike voorsprong op die punteleer vir die renjaerstitel. Leclerc is derde. Perez beklee die tweede plek. Sains is vierde en Rusell rond die top-vyf af. RENJAERS (Top-10) 189 — Max Verstappen 151 — Sergio Perez 145 — Charles Leclerc 133 — Carlos Sainz 116 — George Russell 94 — Lewis Hamilton 58 — Lando Norris 46 — Valterri Bottas 42 — Esteban Ocon 28 — Fernando Alonso VERVAARDIGERS 340 — Red Bull 278 — Ferrari 210 — Mercedes 73 — McLaren 70 — Alpine 51 — Alfa Romeo 27 — Alphatauri 22 — Haas 18 — Aston Martin 3 — Williams