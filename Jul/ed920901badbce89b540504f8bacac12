ROSCOE Pekeur is ’n man wat deesdae min slaap kry. Dié entrepeneur word deurgaans gebombardeer met dorpe wat hul eie bokstoernooi wil aanbied nadat sy eerste poging in Montagu só geslaagd was. Pekeur sê al die versoeke laat hom goed voel. “Ek geniet absoluut wat ek doen. Dis net ’n seën hoe boks op my pad gekom het,” sê hy. Pekeur se dagboek is daagliks besig om voller te raak. Op 27 Augustus bied hy ’n toernooi by die Ashton Sekondêre Skool aan. Hiervoor het hy reeds borge gekry wat die kostes vir hom betaal. Barrydale Intussen het Conroy Williams gevra vir ’n toernooi op Barrydale op 2 Desember. Die WP-president, Andrew Phokeng, is reeds as gas uitgenooi. “Barrydale se toernooi sal die jaar se verpligtinge afsluit. “Daarna werk ek aan die Weskus-toernooi wat ek vir Februarie beplan,” sê Pekeur. Williams en die voormalige Zimbabwiese beroepsbokser Steven Shidziwa lei die oefenkamp op Swellendam wat op 17 Julie gehou word. Wiliams het in 2019 in Amerika gaan veg vir die International Sport & Kombat Association (ISKA). Hy is ook die afrigter van Barrydale se kickboxing-klub waar drie van sy studente al die WP-span gehaal het en een die SA span.