DIE dood van die bekroonde joernalis Barry Ronge het gister skokgolwe deur die land gestuur. Ronge, bekend vir sy film- en kunsresensies, is op 3 Julie in Johannesburg oorlede. Die nuus is, soos hy vooraf versoek het, eers ’n week ná sy afsterwe bekend gemaak. Volgens ’n verklaring op Facebook het Ronge rustig in die arms van sy partner, Albertus van Dyk, gesterf. Die twee is die afgelope 45 jaar reeds saam. Bridget van Oerle van The Buz Factor het aan Channel24 bevestig dit was Barry se wens vir geen begrafnis nie, maar daar was ’n private verassing. Dosent Ronge is in Hillbrow gebore en het aan die Wes-Rand grootgeword. Hy het aan die Hoërskool Floridapark gematrikuleer en aan die Universiteit van die Witwatersrand verder gestudeer. Daarna het hy sy onderwysloopbaan by die St. John’s College begin voordat hy tien jaar lank ’n dosent in letterkunde aan Wits was. Hy het later die eerste manlike joernalis geword vir die Women’s Page van The Star (1980 tot 1982) en was ook die eerste redakteur van die vermaak­bylaag Star Tonight. In die 1980’s was hy ’n kos-fundi onder die skuilnaam Ms Rebecca Parker.