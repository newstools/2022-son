DIE stof het nou ’n bietjie gaan lê in Klawer terwyl die moordsaak van Jerobejin van Wyk steeds aan die gang is. Alles het Dinsdag rustig verloop tydens die verskyning van die beweerde kindermoordenaar Daniel Smit (56) in die Klawer-landdroshof. Smit loop hof vir die wrede moord van Van Wyk. Die seuntjie het in Februarie vanjaar vermis geraak nadat hy en sy maatjie glo mangoes wou steel. Die dertienjarige Van Wyk se lyk is enkele dae later in rioolpype by Smit se huis gevind. Die onskuldige kind se lyk was opgesaag. Smit staan tereg op aanklagte van moord, poging tot moord, ontvoering, regsverydeling en die versuim om ’n ongeluk by die polisie aan te meld. Waglys Eric Ntabazalila van die nasionale vervolgingsgesag sê: “Die saak teen Daniel Smit is tot 16 Augustus 2022 uitgestel sodat die beskuldigde plek by die Valkenberg Psigiatriese Hospitaal vir waarneming kan kry. “Hy is tans nommer 87 op die waglys.” Kapt. Malcolm Minnaar van die Klawer-polisiestasie het bevestig dat Smit nog nie in Valkenberg opgeneem is nie. Minnaar sê dat alles gister rustig afgeloop het by die hof.