DIE kykNET-ontbytprogram Ontbytsake, wat daarop fokus om vir klein en medium sakeondernemings nasionale blootstelling te gee, het op Mandela Dag 67 000 liter sop gemaak en dit aan verskeie welsynorganisasies geskenk. Die span – Dawie Roodt (ekonoom), Leon Gropp (musikant), Eloise Cupido (aktrise), Corli Botha (sjef) en die produksiepersoneel – agter dié program sê nie sommer nee vir ’n uitdaging nie en probeer om altyd ’n verskil te maak waar hulle kan. Die kombuisborg AEG het dié span uitgedaag om deel te neem aan Chefs with Compassion se jaarlikse sop-uitdaging op 18 Julie 2022. Chefs with Compassion is die grootste jaarlikse samewerking van sjefs, gemeenskappe en groot besighede om ’n verskil te maak. Teiken Vanjaar beoog hulle om vandag op Mandela Dag 67 000 liter sop te maak en te skenk aan verskeie welsynsorganisasies, wat kos aan behoeftiges voorsien. In samewerking met The B-Loved Foundation, ’n nie-winsgewende organisasie wat deur The B4i Project (die oorhoofse maatskappy waaraan Ontbytsake ook behoort) gestig is om minderbevoorregte gemeenskappe te ondersteun, het die Ontbytsake-span onderneem om 10% (dus 6700 liter) van die totale sop-teiken by te dra. ’n Hoë kwaliteit droë sopmengsel, wat vinnig in ’n voedsame, heerlike sop omskep kan word, word gebruik. Die 67 000 liter-sopuitdaging het op Mandela Dag in 2020 afgeskop en het sedertdien al aan sowat 600 000 honger mense kos voorsien. Buiten daarvoor om self sop te maak, kan belangstellendes ook help deur skenkings te maak aan The B-Loved Foundation wat die sop op grondvlak sal versprei aan uitgesoekte begunstigdes in Gauteng.