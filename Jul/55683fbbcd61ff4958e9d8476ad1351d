EEN aspek wat Desiree Ellis, coach van Banyana Banyana, in haar spelers se koppe sal print, is nie om laks te raak in hul aanslag op ’n eerste Women’s African Cup nie. Ellis, wat reeds geskiedenis gemaak het met die nasionale vrouesokkerspan, is ook deeglik bewus dat hulle ’n gulde geleentheid het om weer hul name in die geskiedenisboeke te skryf. Sy sal egter ook een van die eerstes wees om uit te wys dat haar span nog niks by vanjaar se toernooi in Marokko bereik het nie. Dit ten spyte van die feit dat Banyana Banyana reeds vir die kwarteindronde deurgedring het deur met Nigerië (2-1), Burundi (3-1) en Botswana (1-0) in die groepfase klaargespeel het. Ellis se span sal nou hierop wil voortbou met ’n oorwinning Donderdag oor Tunisië. Dit is veral die sege oor die verdedigende kampioen, Nigerië, wat Ellis se span nou die nuwe gunsteling maak om dié titel te verower. Maar die Kaapse nasionale coach glo daar is nog probleme wat uitgestryk moet word voordat Tunisië aangedurf word. Ellis het dit duidelik gemaak dat hulle geen span gaan onderskat in hul aanslag om vir die eerste keer in die geskiedenis dié titel te wen. Terwyl sy tevrede is met die positiewe uitslae, is dit die vertonings waar sy verbetering eis. “Elke stage word groter en die kompetisie gaan net strawwer wees,” het Ellis uitgewys. Dit is die uitklopfases en almal wil sien dat hulle vir die volgende ronde kwalifiseer. “Ons moet aanhou om die regte dinge te doen en united te wees soos ons deur die hele toernooi was. “Dit sal ons help in ons missie om suksesvol te wees,” het Ellis bygevoeg. Gasheer Intussen pak Nigerië se Super Falcons die span van Kameroen ook Donderdag, maar in die Mohammed V Complex. ’n Dag vroeër is dit die beurte van Zambië en Senegal, asook die gasheer, Marokko, wat Botswana die stryd aansê.