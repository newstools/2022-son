BEJAARDE inwoners van Khayelitsha hoef nou nie meer die winter só erg te vrees nie. Dit kom nadat The Shackbuilder ingetree het om diegene wie se huise reeds skade gely het as gevolg van die onlangse re?n, se woonomstandighede te verbeter. Quinton Adams, stigter van The Shackbuilder, sê hulle werk reeds van verlede jaar af in informal settlements om inwoners ’n meer gemaklike winter te gee. Hierdie jaar is hul fokus op Khayelitsha en tot op hede het hulle die haglike situasie by omtrent 350 huise verbeter. Adams vertel waar huise nie meer gered kan word nie, voorsien hulle inwoners van nuwes. “Baie van daai mense se plekke is deurdrenk van water, reën en rioolwater. “Dit is meestal bejaardes wat daar woon en die water is tot binne hul huise. “Ons help hulle om die water uit die huise te kry, gooi sand rondom die huise en verseker dan dat hulle veilig is vir die volgende reën wat gaan val. “Ons samel ook met die hulp van die Food Fairies-organisasie kos en komberse in, en versprei dit dan onder die inwoners,” vertel Adams. Hy sê met dreine wat oorstroom, het rioolpype ook gebars en dit is ’n higiëniese uitdaging en nare werklikheid vir die inwoners. Hy sê dit is hartseer om te sien hoe die inwoners se persoonlike besittings beskadig word deur die water. “Dit is een groot humanitêre krisis, maar ons span werk onverpoos om die omstandighede van die mense te verbeter. “Dit is nie maklike werk nie, maar dis die moeite werd, al is dit ook net om ’n kombers te gaan uitdeel vir ’n kind wat op die bed sit terwyl die rioolwater deur hul huis loop,” verduidelik Adams. Een van die bejaarde inwoners, Nzokupegi Magwa, sê sy is dankbaar dat The Shackbuilder aan haar deur kom klop het. “Ek woon al vanaf 1987 hier op site C en tot en met laas jaar het ek basies in die water gelewe. “Die water kom van onder die huis af ook in en as dit re?n, is dinge soveel erger hier by ons. “Jy kan dan nie slaap nie en moet heeltyd water uit jou shack gooi. “Begin Junie het The Shackbuilder vir my ’n goeie shack gebou nadat myne deur die onlangse re?n heeltemal destroy is. “Die huisie is warm en daar kom geen wind deur nie. Ek slaap saans lekker saam met my skoonseun en dogter daarin. Ek sê baie dankie vir die bouers vir die huisie,” sê Magwa.