TYSON Fury se voorneme om voortaan deel van die WWE se skouspel te word, is net ’n voortsetting van ’n jarelange verbintenis tussen boks en rofstoei. Trouens, van die wêreld se grootste sterre van die bokskryt het oor die jare na die stoeikryt oorgestap om ’n groot payday te verseker. Dit lyk na ’n uitgemaakte saak dat Fury in September in Cardiff aan ’n stoeigeveg sal deelneem. Dit nadat hy Braun Strowman in sy debuut-geveg in 2019 teen die verwagting geklop het. In die negentiger jare het Mike Tyson ’n groot rol gespeel toe die WWE sy vernaamste teenstanders, die WCW, in die Night Wars verslaan het. In 1998 het Tyson as guest enforcer opgetree vir WrestleMania 14 se hoofgeveg tussen “Stone Cold” Steve Austin en Shawn Michaels. Tyson het die wêreld daardie aand geskok toe hy Michaels uitgeslaan en die weg gebaan het vir ’n Austin-sege. Benewens Tyson het Floyd Mayweather, Evander Holyfield, Muhammad Ali en Eric “Butterbean” Esch ook hul verskyning in die stoeikryt gemaak. Later jare het Lennox Lewis ook beweer hy is £5 miljoen (R101 miljoen) aangebied om Brock Lesnar te pak. Ali het teen die stoeier Antonio Inoki geveg.