VROUE deal reeds met soveel kwessies wanneer dit by liggaamspositiwiteit en hul voorkoms kom. Dán moet hulle boonop hoor dat hulle nie “toepaslik” aangetrek is om in ’n restaurant te eet en wyn te proe nie. ’n Groep vroue van Upington in die Noord-Kaap is na bewering die naweek soos “cheap floozies” uit ’n wynkelder gesit. Hulle was glo “te kaal” aangetrek en daar is gesê dat hulle eers vir hulle moet bedek voordat hulle diens sal kry by die Orange River Cellars. Claudia Smith van Upington sê sy en haar twee vriendinne het Saterdag opgewonde uitgegaan om ’n lekker tyd te hê toe hulle die vernederende ervaring moes deurmaak. Smith sê sy wou haar vriendin, wat al die pad uit Namibië kom kuier het, na die plek neem waar sy gereeld gaan. “Toe ons daar kom het ek opgelet die diens is net nie soos dit altyd is nie. “Die vroulike kelner het na ons gekom en gevra waar ons wil sit. Ons het gesê ons wil buite by die rookarea sit. Sy het gesê daar is nie plek nie en na binne verdwyn.” Smith sê hulle het toe self ’n plekkie uitgeken en gaan sit totdat ’n manlike kelner hulle genader en verduidelik het hy kan hulle nie help nie omdat hulle nie reg aangetrek is nie. “Ek het gedink hy maak ’n grap totdat hy gesê het ons moet huis toe gaan om vir ons reg aan te trek, want ons is te kaal aangetrek en laat die ander kliënte ongemaklik voel.” Teleurgesteld vertel Smith hulle het bly sit. Volgens haar het die vroulike kelner weer teruggekom – dié keer met spyskaarte. “Ek weet nie hoe iemand toe vir haar iets kon gewys het nie. “Sy het toe ook aan ons verduidelik dat sy ongelukkig nie vir ons kan help nie en beveel ons moet die perseel verlaat.’” Smith sê hulle was geskok en het toe maar gegaan toe hulle ’n ander groep vrouens buite kry wat dieselfde probleem ervaar het. Volgens haar het die vrouens ook nie diens gekry nie en is daar aan hulle gesê hulle is te kaal aangetrek. “Ek het baie getraumatiseerd en het cheap gevoel, hoewel ek nog meer bedek was as die ander meisies.” Smith sê hulle almal het kouse aangehad. “Wanneer gaan ons dan veilig en gemaklik kan voel in die land?” Smith voel indien die plek ’n dress code het, moet daar ’n kennisgewing wees sodat mense kan weet. Vir die groep vrouens was dit baie vernederend omdat die personeel hulle eers ingelaat het en toe voor ander mense in kennis gestel het dat hulle nie gehelp kan word nie oor hulle kleredrag nie reg is nie. Auret Nagel, woordvoerder vir die Orange River Cellars-proelokaal, sê dit is jammer om oor die rasstelling in Smith se plasing op sosiale media te lees. “Almal is werklik by ons meer as welkom. Menigte kliënte sal ook daarvan getuig.” Nagel sê daar ís egter ’n kleredrag- en gedragskode in die proelokaal aangebring. “Ons moet die goeie orde, gedrag en gelykmatige hantering van alle besoekers verseker aangesien daar voorheen voorvalle van wangedrag en onbetaamlike kleredrag was.” Hy sê indien daar onduidelike kommunikasie was stel die Orange River Cellars-proelokaal dit reg.