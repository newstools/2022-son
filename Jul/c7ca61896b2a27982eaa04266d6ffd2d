DIE belowende jong stut Nizaar Nazier, wat vroeër vanjaar nog by die Bulls gekontrakteer was, het besluit om terug te skuif na die Moederstad. Die 20-jarige oudleerling van die Hoërskool Paul Roos Gimnasium in Stellenbosch, is ’n uiters talentvolle stut wat nog diep spore as ’n professionele rugbyspeler kan trap. Die boorling van die Kaap se talent is al op ’n jong ouderdom raakgesien toe hy in 2015 die Westelike Provinsie by die 44ste Cravenweek as ’n 13-jarige in Witrivier verteenwoordig het. Ervaring Daardie jaar was hy die grootste en swaarste speler by die toernooi. Hy het destyds 1.89 m in sy rugbystewels gestaan en die skaal op ’n allemintige 11okg laat kreun. Dit was dus geen wonder dat hy reeds op ’n vroeë ouderdom deur die Bulls in Pretoria opgeraap is nie Volgens sy pa, Rezah Nazier, het Nizaar waardevolle ervaring by Loftus Versfeld opgedoen. Dit is egter sy seun se droom om eendag vir die Westelike Provinsie en die Stormers te speel. Dit is om dié rede dat hy besluit het om terug te trek na die plek van sy geboorte in Thornton in Kaapstad. “Ja, Nizaar is baie dankbaar vir die geleentheid wat hy by Jake White en die Bulls as ’n jong gekontrakteerde speler gekry het. “Hy het uiteraard baie daar van die fyner kunsies as ’n skrumwerker geleer. Hy is van natuur baie sterk met die vermoë om albei vaskopstut en loskopstut te speel. Hy het sowat twee maande gelede by Valsbaai aangesluit waar hy tans vir die o.20-span uitdraf,” het Rezah gister aan Son gesê. Volgens Chris de Klerk, Nizaar, se afrigter by Valsbaai se 0.20-span het die younster geweldig baie potensiaal. De Klerk sê: “Ja, die tegniese aspekte van sy skrumwerk is baie goed en ek kan verstaan waarom die Bulls in hom belanggestel het. “Hy het die vermoë (soos die Springbok-stut Trevor Nyakane) om aan albei kante van die skrum te sak, maar ontwikkel ook nou selfvertroue as ’n vurige baldraer en is rotsvaste verdediger. “Hy is in goeie hande en word tans deur die voormalige Newcastle Falcons skrum-afrigter, Ashley Wells, by Valsbaai afgerig. “Ek is vol vertroue dat Nizaar voortaan sy stempel op senior vlak sal afdruk.”