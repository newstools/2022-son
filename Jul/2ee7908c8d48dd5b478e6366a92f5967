AS ’N quick fix vir sy slegte geldsake het die LaLiga-sokkerklub Barcelona besluit om van sy TV-regte te verkoop. Sixth Street, ’n Amerikaanse equity-groep, besit nou 10% van Barca se uitsaairegte en het dít teen ’n bedrag van sowat $216 miljoen (R3,54 miljard) aangekoop. Joan Laporta, Barcelona se president, het oor die verkoop van die regte gesê: “Ons aktiveer ekonomiese levers (hefbome) en ons is nou besig om ons geduldige, lewensvatbare en effektiewe strategie uit te voer om sodoende die klub se finansiële sake te versterk.” Barca is nie die enigste LaLiga-klub wat besigheid met Sixth Street gedoen het nie. Ooreenkoms Dié Amerikaners het vroeër in die jaar ook ’n ooreenkoms met Real Madrid, Barcelona se aartsvyand, bereik om oor die volgende 20 jaar teen €360 miljoen nuwe besighede by die Santiago Bernabéu te ontwikkel. Alan Waxman, mede-stigter en CEO van Sixth Street, het gesê sy maatskappy sien daarna uit om besigheid met nog ’n groot Spaanse klub te doen, en ook hul sportkennis met Barcelona te deel en die klub te help om sy strategiese objektiewe te bereik. Barcelona het in Junie ook aandele in sy merchandising- en licensing-afdeling verkoop.