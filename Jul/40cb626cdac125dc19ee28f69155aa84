ETLIKE dae nadat Graeme Smith die leisels as hoof van Cricket South Africa se nuwe franchise Twenty20-liga aangestel is, is dinge sommer aan die gang. Smith, wat voorheen CSA se hoof van krieket was, is onlangs in dié pos aangestel om die kitsreeks te bestuur. Smith het die ses suksesvolle eienaars van die franchises, wat in Januarie volgende jaar aan die kitsreeks gaan deelneem, gister aangekondig. Al ses franchise is bekom deur eienaars wat reeds spanne in die Indiese Premierliga besit. Nuweland Die Mumbai Indians, Lucknow Super Giants, Rajasthan Royals, Chennai Super Kings, Dehli Capitals en die Sunrisers Hyderabad het ná ’n streng bie-proses die franchises in Suid-Afrika opgeraap. Die span wat Nuweland in Kaapstad sy hoofkwartier gaan maak, word besit deur die maatskappy Reliance Industries, wat ook die eienaar van die Mumbai Indians in die IPL is. Die base van die Raja­sthan Royals gaan hulle op Bolandpark in die Paarl vestig en word deur die Royals Sports Group besit. Tuiswedstryde KwaZulu-Natal gaan gasheer vir die RPSG Sports Private Limited wees, eienaars van die Lucknow Super Giants, terwyl die fans in Gqeberha gereed moet maak om die eienaars van die Sunrisers Hyderabad te verwelkom. SW Sports gaan op SuperSport Park in Pretoria met die Dehli Capitals sy tuiswedstryde speel. Die Chennai Super Kings Sports Limited het die Wanderers Stadium as sy tuiste gekies.