SKOKGOLWE is in Maart vanjaar deur die Kaap gestuur toe die sanger Craig Lucas se broer en sy vrou vermoor is. Die tragedie het hom op ’n Sondagaand by Arlene en Warren Lucas se huis in Protea Heights, Brackenfell, afgespeel. Daar is toe beweer dat hulle 15-jarige seun, die verdagte, aan depressie ly en al voorheen probeer selfmoord pleeg het. Dit was na bewering daardie Sondagaand weer die geval dat hy wou selfmoord pleeg toe hy in ’n struweling saam met sy pa betrokke geraak het. Die seun wou glo die sneller op homself trek toe ’n skoot afgevuur is wat sy pa in die kop getref het. Dogter Die vraag hoekom Arlene ook agterna geskiet is, bly steeds ’n raaisel. Die bloedige toneel het hom voor die egpaar (albei 37 jaar oud) se sewejarige dogter afgespeel. Sedertdien was die saak maar stil en nog niks nuwe verwikkelinge het na vore gekom nie. Eric Ntabazalila, woordvoerder van die Nasionale Vervolgingsgesag, sê die saak teen die 15-jarige is tot volgende week, 15 Julie, uitgestel vir nader ondersoek. Volgens Ntabazalila is die seun na die Psigiatriese Hospitaal Valkenberg gestuur vir waarneming. Hy is egter nou terug in sy familie se sorg.