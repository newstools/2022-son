FRANCOIS Jacobs het ’n moeilike besluit gehad om te neem, maar hy het sy liefie gevind. Niemand het dít sien kom nie! Kykers het gedink Francois Jacobs se soeke na liefde op die laaste episode van Op My Eish! gaan ’n uitdaging wees, want hoe kies jy tussen drie vroue wat almal op jou verlief is? Alles het goed gegaan met die laaste afsprake en elkeen van die drie vroue – Leyla, Claudia en Nykie – het spesiale aandag by Francois gekry. Die vroue het hul beste voetjie voorgesit, vertel wat in hul harte aangaan en ja, gewys hoe hulle voel. Francois het erken dit gaan ’n moeilike besluit wees, maar ook teenoor sy wingman, Schalk Bezuidenhout, gebieg daar is wel een vrou wat ’n kortkop voor is. Die kuier saam met vriende het goed afgeloop en toe is dit tyd om na die hotel terug te keer waar Francois en die drie vroue gebly het. En dis waar dinge op dramatiese wyse uitgedraai het. Francois het Nykie na sy kamer genooi, iets wat teen die reëls van Op My Eish! is. Toe Leyla en Claudia dit uitvind, was hulle minder as beïndruk. Francois het erken hy het hul harde woorde verdien, maar ook gesê Nykie was wel die een wat hy wou kies. Dis nou ’n hele paar weke ná die dramatiese verfilming van die finale episode en Francois en Nykie is steeds saam. Sou hulle ander besluite geneem het? “Absoluut niks anders nie,” sê Francois. “Alles het gebeur soos dit moes.” Dankbaar Nykie sê: “Ek het by Op My Eish! ingestap met ’n oop hart en geen verwagtinge nie. “Ek het elke dag iets van myself geleer en die hele proses geniet. Ek glo alles gebeur vir ’n rede en ek sou niks verander nie. Alles het gebeur soos dit moes en ek is so dankbaar.” Die twee love birds vertel wat liefde vir hulle beteken. Francois sê: “Liefde is daai kielie-gevoel wat in jou kriewel van jou kroontjie tot jou kleinste toontjie. “Dit los jou met ’n huppel in jou stap waar ook al jy gaan, jy voel huilerig as jy nie naby haar is nie en soos ’n kind voor Kersfees voel jy as jy haar weer sien. Liefde is Nykie.” Nykie sê: “Vir my is ware liefde die persoon by wie jy die veiligste voel, maar saam met wie jy op die grootste avontuur is. “Die liefde wat Franna my wys, is die tipe liefde wat ek nog altyd net van gedroom het.” Op My Eish! is op DStv CatchUp beskikbaar.