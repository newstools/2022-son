VERGEET van Thembi Kgatlana se afwesigheid – en wees meer klinies voor die doelhok. Dít is waarskynlik Desiree Ellis, coach van Banyana Banyana, se opdrag aan haar spelers voor môre se kwarteindstryd van die Wafcon-toernooi teen Tunisië. Ellis is daarvan bewus dat haar span selfs sonder sy talisman, Thembi Kgatlana (achilles), genoeg ammunisie behoort te hê om die span van Noord-Afrika Donderdag in die Prince Moulay Abdellah Stadium af te skiet. Ellis sal ook onder geen illusie wees dat hul perfekte rekord in die toernooi tot dusver nou niks beteken nie. Sy sal dus ’n meer kliniese en genadelose vertoning eis en verwag van haar spelers om nóg ’n boodskap aan hul teenstanders uit te stuur – veral sonder Kgatlana se dienste. Dit is juis waar Ellis sal verwag dat strikers soos AC Milan se Refiloe Jane en Jermaine Seoposenwe kan op-step om die span te help na ’n eerste Wafcon-titel. Dit sal ook goeie ondersteuning bied aan ’n striker soos Hildah Magaia, wat reeds twee doele agter haar naam het in die toernooi. Seoposenwe, wat ook reeds een doel aangeteken het by die toernooi, het op haar beurt ’n enkelbesering opgedoen in die sege oor Botswana, maar Banyana se spandokter het bevestig dat sy gister weer na die oefenveld kon terugkeer. Ellis sal vir seker ook haar spelers daaraan herinner dat doele wedstryde wen. Intussen gaan dit interessant wees om te sien of die veteraan-defender, Janine van Wyk, weer speelkans gaan kry.