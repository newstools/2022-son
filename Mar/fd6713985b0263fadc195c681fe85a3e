AL KOESTER Caster Semenya steeds drome om op die wêreldverhoog te kompeteer, het sy nou ook haar aandag begin toespits op afrigting. Die tweemalige Olimpiese 800m-kampioen het Woensdagaand ’n persoonlike beste tyd van 8 min. 54.97 sek, in die 3000m vir vroue by Atletiek Suid-Afrika (ASA) se Grand Prix-byeenkoms in die Groenpunt-stadion opgestel. Sy het in die proses een van die atlete wat sy afrig, Glenrose Xaba, geklop. Semenya het oor haar nuwe rol gesê: “Ja, die chemie tussen my en my atlete is altyd great. “Ons is eerstens vriende en beskou mekaar ook as familie. Daar sal altyd haakplekke tussen ’n coach en ’n atleet wees. “Ek coach tans sowat 18 atlete. Daar was vanaand vier hier (in Kaapstad). Die res sal in Potchefstroom in aksie gesien wees. Ons fokus net op ons planne. Dit is wat ons sterk maak. Dit is baie maklik want ons leer van mekaar en maak vir ’n goeie verhouding. Semenya sê sy fokus tans nie op haar hofsaak teen World Athletics nie. “Soos julle weet is dit ’n regstryd. My prokureurs is nog besig met die saak. Ek fokus tans nie daarop nie. Ek wil net my atlete help sodat hulle kan verbeter.” Om af te rig is tans Semenya se primêre doelwit. “Ek wil terugploeg in die atlete en op hul fondasies werk sodat ek lewens kan verander. Ek het lankal reeds vrede gemaak met my situasie. My fokus is maar net om beter te wees en seker te maak ek verbeter. “My fans wil my baie graag weer terug op die baan sien en daarom is ek hier. “Ek is ’n tweemalige Olimpiese en driemalige World Champ. “Wanneer jy na my prestasies kyk het ek al die major titels gewen. Daar is niks meer om oor bekommerd te wees nie. “Daar is geen twyfel dat ek die beste is nie en ek het niks meer om te bewys nie. “Ek het my doelwitte bereik en wil nou net teen onreg baklei sodat die kinders nie dieselfde probleme in die gesig staar nie.”