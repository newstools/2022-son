SIYA Kolisi gaan die Sharks in Lukhanyo Am se afwesigheid aanvoer wanneer hulle Vrydagaand in Durban teen die Walliese span Scarlets in United Rugby Championship-kragmeting te staan kom. Sean Everitt, hoofafrigter van die Sharks, het drie veranderinge aan sy span aangebring. Jeremy Ward vervang Am op buitesenter. Am het onlangs ’n langtermyn-kontrakverlenging met die Sharks gesluit. As deel van ’n nuwe ooreenkoms met die span van Durban gaan die Springbok-senter egter ’n kort tydjie in Japan by die Kobe Steelers deurbring. Alhoewel dit ’n groot slag is om die kaptein te verloor, word dit geneutraliseer met die Springbok-kaptein, Kolisi, wat by Am die leisels gaan oorneem. Die ander twee veranderinge kom in die pak voorspelers waar Reniel Hugo vir Ruben van Heerden op slot vervang. Die agtstemanne Sikhumbuzo Notshe en Phepsi Buthelezi gaan ook vandeesweek posisies omruil, met Notshe wat in die beginspan ingesluit is. “Dit is ’n groot hupstoot om Siya as kaptein te hê, hoewel dit nie regtig veel verander nie, want hy speel ’n leiersrol sedert hy by die Sharks aangekom het,” het die Springbok-vleuel S’bu Nkosi verduidelik. “Hy was baie positief en baie betrokke, en ek dink nie dit sal ’n groot verskuiwing vir ons wees nie, want hy het altyd dieselfde energie gebring. “Die enigste ding wat nou verander, is dat hy die gesag het wat met die titel van kaptein kom.” 