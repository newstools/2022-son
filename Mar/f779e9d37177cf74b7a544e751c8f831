DIE Strand-rugbyklub het gister weereens gasheer gespeel vir ’n suksesvolle toernooi vir onder 20-klubrugbyspelers by die Gustrouw-sportveld in die Strand. Volgens Agmat Latief was dit die vierde keer dat die toernooi gehou is. Altesaam agt klubs het daaraan deelgeneem. “Hier is nie eintlik ’n plaaslike toernooi om die jong spelers excited te maak nie. Al die local klubs sien uit daarna om aan die toernooi deel te neem,” het Latief Maandag aan Son gesê. Behalwe die plaaslike klubs soos St. Georges, Strand Unit­ed, Macassar en Strand RFC, wat die gasheer was, was Hamiltons (Groenpunt), Hands & Heart (Kraaifontein) en Al­bions (Paarl) en Blue Stars (Klapmuts) almal gister in aksie. Strand RFC het sy buurspan in die kwarteindonde geklop en tot die halfeindstryd deurgedring. Skouspelagtige Macassar het Albions in die ander kwarteindronde ore aangesit. Hamiltons was te sterk vir Hands & Heart, terwyl Blues Stars vir Strand United geklop en tot die ander halfeindstryd deurgedring het. In die twee semi’s was Hnmiltons te sterk vir Blue Stars en Macassar het Strand geklop en tot die finaal deurgedring. In die skouspelagtige eindstryd was die eindtelling 33 elk. Albei spanne het vyf drieë gedruk. Die wenner is op die dag bepaal deur die span wat die eerste drie gedruk het. Hamiltons is dus as die wenner op die dag gekroon.