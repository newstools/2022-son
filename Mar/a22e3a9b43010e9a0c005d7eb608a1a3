DIE agtjarige selfgeleerde DJ Sophia, sien daarna uit om die skare te entertain by LRI Productions se opkomende DJ-event For the People. Sy is die jongste kunstenaar in die line-up waaraan die Moederstad se gewildste platejoggies gaan optree. Sy vertel entoesiasties dat sy gereed is om die skare te laat dans. “Ek is net mal daaroor om te DJ en hou daarvan om op die verhoog te wees. Jy kan van my verwag om hope pret en vermaak na my stel te bring. Wat my gelukkig maak, is om mense op my musiek te laat dans en te sien hoe hulle vermaak word,” het sy gesê. Die langverwagte geleentheid sal top-Suid-Afrikaanse musikante soos DJ KingPhunk, DJ Sophia, DJ Waggy, DJ Portia, DJ AK, DJ Fizz en Shai-A tentoonstel wanneer hulle Saterdag 26 Maart 2022 by Infinity Studios in Paarden-eiland die decks gaan laat draai. DJ’s Fizz en Shai-A, wat in 2016 begin het, word beskou as twee van die top-10 vroulike DJ’s in SA, met ’n verskeidenheid musiek-styles van house, R&B tot commercial. Dié duo, wat by verskeie klubs, feeste en op radio opgetree het, is opgewonde om deel te wees van die ‘For the People’-geleentheid. “Ons kan nie wag om social met almal te verkeer en lekker op die dansvloer te kuier nie,” het Shai-A gesê. DJ Fizz voeg by: “Ons stelle bestaan gewoonlik uit crispy beats wat ’n goeie vibe op die dansvloer skep. Mense sal beslis ons liedjie-keuse geniet en van ons energie voed.” Volgens Lyle Ryan Irwin van LRI Productions sal die geleentheid Menseregte-maand in SA vier en mense ’n rede gee om uit te kom en te paartie, en hulself verantwoordelik te geniet. “Ek voel ons het almal weer ’n dosis pret in ons lewens nodig en wat ’n beter manier om tussen mense te verkeer in ’n omgewing waar musiek ons bymekaar kan bring, op die dansvloer – soos ou tye,” het Irwin gesê. Covid-19-protokolle Hy verseker ook dat streng Covid-19-protokolle op die dag in plek sal wees. “Ons wil hê dat almal wat bywoon daar is om hulself op die dag te geniet, so wees verseker dat al ons geleenthede ’n hoë standaard van kwaliteit musiek sowel as veiligheid vir almal wat bywoon, sal wees.” Die ‘For the People’-geleentheid sal plaasvind by die Infinity Studios in Paarden Island. Kaartjies is by Webtickets beskikbaar.