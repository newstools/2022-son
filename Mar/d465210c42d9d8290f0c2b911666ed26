MAX Verstappen het Sondag in sy Red Bull met ‘n briljante vertoning vorendag gekom om sy eerste Grand Prix-oorwinning van die seisoen te behaal. Die oorwinning in die Saudi Arabian GP was die jong Nederlander se eerste punte van die seisoen nadat hy nie verlede week se eerste wedren in Bahrein kon voltooi nie. Hy het egter  op die Jeddah Comiche Circuit gewys dat hy nie maklik dié seisoen sy Formule Een-titel gaan prysgee nie deur van die begin die druk op die Ferrari-jaers te hou. Maar Verstappen moes kliphard werk om die oorwinning te behaal, met Ferrari se Charles Leclerc en Carlos Sainz wat weer indrukwekkend vertoon het. Leclerc was tot twee rondtes voor die einde nog in die eerste posisie, maar kon net nie daarin slaag om Verstappen in toom te hou nie. Dié twee was deurentyd in ‘n hewige stryd gewikkel, met Leclerc, wat die eerste wedren verlede week in sy Ferrari gewen het, wat gewys het dat hy oor die vermoë beskik om die top-jaers aan te vat. Hy moes egter met die tweede plek tevrede wees. Dit was weer ‘n baie goeie dag vir Ferrari, nadat Sainz die derde podium-posisie ingeneem het. Hy en Sergio Pérez van Red Bull was ook die heeltyd in ‘n titaniese stryd gewikkel, maar Pérez moes met die vierde plek tevede wees. Pérez, wat in die eerste plek weggespring het, kon egter baie ontevrede voel, nadat sy planne vroeg reeds deur die Safety Car in die wiele gery is. Vir Lewis Hamilton en sy Mercedes-span wag daar beslis harde werk vorentoe. Hamilton se spanmaat, George Russel, het in die vyfde plek klaargemaak, met die sewemalige kampioen (Hamilton) in die tiende posisie. Hamilton het in die 15de plek begin nadat hy probleme in die kwalifiseringsronde gehad het. Ferrari (78 punte) het reeds ‘n voorsprong van 40 punte oor Red Bull Racing (38) opgebou in die stryd om die Construction Championship. Op die punteleer vir die jaers is Leclerc (45) eerste, met sy Ferrari-spanmaat, Pérez (33) tweede, gevolg deur Verstappen (Red Bull, 25) en die Mercedes-jaers, Russell (22) en Hamilton (16). 