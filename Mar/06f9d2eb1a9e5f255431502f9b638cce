DIE krag van gebed. Dís die gom wat gemeenskappe bymekaar bring om saam te staan teen misdaad, bendes en al die euwels wat dinge laat verbrokkel. Maandag, op Menseregtedag, het die gemeenskap van Kleinvlei juis hieroor uitgekom. Hulle sê hul menseregte word van hulle gesteel deur geweld, misdaad, bendegeweld en dwelms. Kerkleiers, die polisie, buurtwaglede en lede van die gemeenskapspolisieforum het hande gevat en deur die strate van Kleinvlei gestap om teen dwelms en misdaad te bid. Apostel Fredrico Hendricks van die Bel-Perezim Apostoliese Kerk Internasionaal en voorsitter van die polisie se spiritual crime prevention forum in Kleinvlei, het die gemeenskap in gebed gelei. Hy meen almal het die reg op vryheid, lewe, vrede en lewensgenot. “Almal het ook die reg om in ’n gemeenskap vry te leef en nie bang te wees en heeltyd oor hul skouer te loer vir misdaad nie,” sê hy. Hendricks sê dis nie die eerste keer wat hulle die hot spot-gebiede besoek en voor bid nie. “Ons doen dit in samewerking met die polisie, gemeenskap en kerke om unity te skep om misdaad te bekamp deur ’n geestelike ingryping. “Ons glo dit maak ’n verskil soos wat ons voorheen gesien het. Ná die vorige gebedsronde was daar ’n afname in misdaad. So, gebed werk.” Hendricks meen die gemeenskap is moeg omdat hulle kinders in bendegeweld sterf. “Dis onnatuurlik dat ouers kinders moet begrawe. Ons is nou op ’n punt waar die gemeenskap opstaan en saamwerk.” Kolonel Dirk Rademan, die Kleinvlei-polisiestasie se bevelvoerder, sê as polisie kan hulle nie dinge alleen hanteer nie en doen ’n beroep op kerkleiers en buurtwagstrukture om in sekere strate te betoog waar bendebedrywighede is. Rademan het saam met verskeie lede van die polisie by die kerkleiers en buurtwaglede aangesluit en is na die Spandau-area, een van die hot spot-gebiede, voordat hulle Kleinvlei toe is. Betaal “Ons is bly dat die gemeenskap betrokke raak. Al is dit net een of twee mense wat optree, gaan ons steeds voort. Ons hoop met die verloop van die jaar kan meer mense saamstaan. “Al ons misdaadvoorkomingstegnieke van die polisie betaal nie altyd nie, daarom moet ons die kerkleiers inbring en wanneer ons tot God bid, moet ons geloof hê om ’n verskil te maak,” sê hy. Farieda Adams is voorsitter van Beverley Park se buurt­wag, een van talle buurtwagte wat die optog ondersteun het. Sy sê: “Ons het die uitnodiging gekry en omdat ons ’n noue band met die apostel het, staan ons saam om die gemeenskap bewus te maak daarvan dat daar ’n uitkoms is wat die gemeenskap kan verbeter. “Ek dink baie van die gemeenskappe word geknou omdat hulle eie kinders betrokke is by bendes en ander verkeerde goed en dit is die mense na wie ons wil uitreik. “Hulle word ook abuse en as gyselaars gehou en ons wil vir hulle help. “Al kry ons net een of twee mense wat ons kan help, maak dit reeds ’n groot verskil,” sê sy.