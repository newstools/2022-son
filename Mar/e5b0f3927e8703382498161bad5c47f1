JEROBEJIN van Wyk se dood het die fokus geplaas op die vergete kinders van Klawer en ander klein dorpies. Só voel Lucinda Evans, stigter van Philisa Abafazi Bethu, nadat sy en haar span, asook lede van ander gemeenskapsorganisasies, ’n dag ná Jerobejin se begrafnis uitreikingsprogramme met die kinders van Klawer gehou het. Die 13-jarige Jerobejin is verlede maand wreed vermoor en is op 26 Februarie begrawe. Kontak Evans sê toe sy gehoor het van Jerobejin se wrede moord en in verbinding getree het saam met ander aktiviste wat betrokke was in die gemeenskap, het sy gevra oor die ondersteuning van die kinders wat saam met Jerobejin was op die dag van die voorval, maar ook die kinders in die gemeenskap in die algemeen. “Ek het toe in kontak gebly met die aktiviste en ons het besluit op ’n dag voor of ná die begrafnis van Jerobejin wanneer ons ondersteuning gaan bied aan die kinders. “Ek het ons planne wyd ge-share en hulp gevra en ons het verskeie donasies gekry, insluitend vrugte en water. “Ek het spesifiek gevra vir vrugte omdat dit die ding is wat na bewering Jerobejin se dood veroorsaak het,” vertel sy. Evans sê sy was geskok deur wat sy gesien het toe sy in die dorp aankom en in kontak kom met die kinders. “Ek het nou al orals interaksies gehad saam met kinders regoor die land in my rol as ’n kinderregte aktivis, maar ek het nog nooit kinders só verwaarloos gesien nie. “Dit het my geroer om te sien hoe honger die kinders is dat hulle ’n hele vrug vat en net so in hul monde druk.” Evans sê sy het ook gesien daar is ’n groot probleem met alkohol in die gemeenskap. Sy sê daar is ernstige intervention nodig in die gemeenskap, maar sy kan dit nie alleen doen nie. “In Klawer is daar baie menseregte kwessies. “Daar is nie ’n biblioteek of swembad nie. “Die kinders kan nie op die veld speel nie, so natuurlik sal kinders rondloop op plekke wat ’n risiko vir hulle mag inhou.” Beroep Evans doen ’n beroep op die Wes-Kaapse kinderkommissaris, Christina Nomdo, en die menseregte kommissaris, Chris Nissen, om Klawer te besoek. In reaksie hierop sê Nomdo haar mandaat is om kinders se regte, behoeftes en belange te beskerm en te bevorder deur toesig te hou oor die departemente van onderwys, maatskaplike werk, gesondheid sowel as kultuursake en sport. “Dit beteken dat ek inligting insamel, opvoed, adviseer en aanbevelings maak aan departemente wat die dienste direk aan kinders verskaf,” sê sy. Nomdo sê die kommissaris vir kinders verskaf nie front-line-dienste aan kinders nie, maar betrek kinders direk by haar gemeenskap kinderregte werkswinkels en kinder-regering monitors. Om die dienste aan kinders in Klawer te verskaf, beoog die kommissaris om met haar mandaat departemente in die regering in gesprek mee te tree. Chris Nissen sê op sy beurt kinders het die reg op gerief, die reg om te speel, ’n gesonde leefstyl, ’n reg om opgevoed te word en toegang tot gesondheidsdienste te hê. Nissen brei uit: “Wanneer kinders se regte geweier word dan maak dit hulle uit as ’n persoon wat nie in staat sal wees om vervulling binne in hulle gemeenskap te vind nie en dan skep jy ’n samelewing met al die sosiale probleme wat ons in ons land sien.” Hy sê hy is tans in gesprek met lede van Klawer se GPF hieroor.