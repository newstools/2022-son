’N PAKISTANER, wat na bewering die baasbrein agter 'n sindikaat is wat paspoortdokumente vervals, is laat Donderdagaand in 'n polisieklopjag in hegtenis geneem. Die departement van binnelandse sake en die Valke het toegeslaan op ’n kantoor van binnelandse sake in Krugersdorp, Gauteng waar sowat 30 verdagtes in hegtenis geneem is. Dit het geblyk dat plaaslike inwoners met geen vooruitsigte om te reis nie, deur die sindikaat gelok is om hul identiteite te verkoop aan ongedokumenteerde buitelanders wat hulle as asielsoekers en vlugtelinge voorgedoen het. Die minister van binnelandse sake, dr. Aaron Motsoaledi, sê nog arrestasies kan uitgevoer word. Hy sê hy sal nie toelaat dat die Grondwet ondermyn word deur diegene wat bedrieglike paspoortdokumente verwerk nie. – SABC News