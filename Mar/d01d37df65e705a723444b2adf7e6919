’N GESTREMDE student van Mitchells Plain wag al so lank vir Dial-A-Ride se dienste dat sy nou al ’n graad in wag kon verwerf. Faith Joseph (22) van Eastridge sê sy het al sowat vier jaar gelede aansoek gedoen vir dié dienste om haar tussen kollege en die huis te vervoer nadat sy haar matriek geslaag het. Sy het egter twee jaar gelede voortgegaan en met ’n IT-kursus by Damelin-kollege in Mowbray begin. En dit met die hoop Dial-A-Ride sal dalk na haar terugkom met ’n positiewe terugvoer. Joseph, wat met cerebral palsy gebore is, vertel aan Son dit lyk nou egter sy sal volgende jaar haar driejaarkursus voltooi sonder om ooit haar voet in dié Kaapstadse diensverskaffer se voertuig te gesit het. Die ma van ’n driejarige dogter, Aurora, sê egter sy hoop steeds Dial-A-Ride kan met positiewe terugvoer na haar terugkom. Want sy sê as ’n gestremde is dit nie lekker om die gewone openbare vervoer te gebruik nie. Sy sê sy moet elke keer as sy op kampus wil wees haar ma, Jolene Joseph (43), vra om haar te vergesel sodat sy haar met die rolstoel kan help. Joseph sê: “My ma moet saam met my travel kollege toe en dan moet sy wag totdat ek klaar is en weer saam met my terug huis toe travel. “Van die bus drivers charge my ’n bagasiefooi vir die rolstoel hoewel dit nie eens ’n sitplek se spasie vat nie. Dis baie moeilik, want ek hou daarvan om kollege toe te gaan. “Ek hou van IT. Ek het gekies om dit te studeer, want ek hou daarvan om met computers te werk. Met ’n computer kan ek op enige plek in die wêreld gaan werk.” Sy skryf “elke dag” ’n e-pos aan Dial-A-Ride om te vra hoe ver hulle met haar aansoek is. “Al wat hulle sê, is hulle kan nie nou nuwe gebruikers aanvaar nie.” Joseph se ouma, Agnes Joseph (66), sê Jolene ly aan bipolar disorder en die gesukkel met Joseph se travel kollege toe het ’n negatiewe impak op haar geestesgesondheid. Jolene was Donderdag hospitaal toe by Son se aankoms by die Joseph-woning, sê Agnes. “Faith kry haar disability-geld van sowat R1 900, maar dis nie genoeg om al haar travel- onkoste te dek nie. “Ek moet ook ingryp met my ouderdomstoelae en my dogter moet ook somtyds met haar eie disability help. “Die bus monthly is R800. En dan moet ons ook vir Jolene elke dag as Faith kollege toe gaan, bus fare betaal. Dis hopeloos te veel.” Die Stad se mayco-lid belas met vervoer, Rob Quintas, sê Dial-A-Ride is tans onder druk. Volgens hom het die diens die kapasiteit om sowat 2 347 mense te diens. Dis sowat 7 700 trips per maand as hy op sy besigste is, voeg hy by. “Die diens is ongelukkig tans over-subscribed. Die demand vir die diens oorskry die kapasiteit om dienste te verskaf met 2 300 mense tans op die waglys. “Daar is ook 200 mense wat op die oomblik wag op die dienste van ’n arbeids­terapeut.”