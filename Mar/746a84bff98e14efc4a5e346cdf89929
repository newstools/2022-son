MIN het Josh Pretorius kans gegee om Juan Roux as Suid-Afrikaanse swaargewigkampioen te onttroon, maar die Red Beast se ystervuiste was net te veel vir die Kapenaar op Golden Gloves se toernooi Saterdagaand by Emperors Palace. Pretorius het die geveg verspot maklik met 118-110, 118-112 en 116-112 gewen. Die Richardsbaaier is korter en kleiner, maar het Roux met eentonige reëlmaat in die gesig gepeper. Roux was nie ’n skaduwee van die bokser wat sedert Desember groot opgang gemaak het nie. Sy verdediging het glad nie bestaan nie en van sy vinnige hande en gevaarlike kombinasie-houe is niks gesien nie. Pretorius, daarenteen, het die hart van ’n leeu en het die titel welverdiend in sy tweede poging gewen. Pretorius sê Roux is taai, maar sy pogings is presies wat hulle verwag het. “Ons game plan het presies gewerk,” het hy gesê. Pretorius sê hy wil net boks en daarom sal hy die titel soveel keer as moontlik wil verdedig voordat hy die oorsese mark wil toets. Pretorius het Saterdagaand as die uitdager opgedaag, maar is met twee gordels – die SA en African Boxing Union – huis toe. Intussen brand die vreugdevure in Richardsbaai hoog.