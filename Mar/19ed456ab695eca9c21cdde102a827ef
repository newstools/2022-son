DIE bykomende magte om die voortdurende bendegeweld in Manenberg te bekamp, het vrugte afgewerp. Wat ontstellend is van dié arrestasies, is dat selfs ’n jong seun van 15 jaar oud vas is vir moord ná die skietery in Manenberg. Die Suid-Afrikaanse Polisiediens (SAPD) het hierdie week addisionele lede, insluitende die teen-bende-eenheid, in dié bendegeteisterde gebied ontplooi. Kapt. Frederick van Wyk, polisiewoordvoerder, sê lede van die metropolisie, wetstoepassers, LEAP-beamptes en verkeersbeamptes, het ook aangesluit by die geveg en operasies met die SAPD uitgevoer. “Lede is ontplooi om hoëdigtheid-patrollies te doen regdeur bende-hotspots. Volgens hom was dié geïntegreerde bedrywighede gefokus en intelligensie-gedrewe, en het tot talle suksesse gelei. “Nege mans tussen 25 en 39 jaar oud is vir ondervraging gebring oor die moorde op opponerende bendelede. “Hierdie optrede het ondersoekers in staat gestel om lede van opponerende bendes te ondervra en om oortreders met verskeie misdade te verbind,” verduidelik Van Wyk. Vuurwapens Van Wyk bevestig dat ’n 25-jarige man in hegtenis geneem en aangekla is vir die moord op ’n 24-jarige man wat Vrydag om 08:47 noodlottig gewond is op die hoeke van Duinefonteinweg en Jordanstraat. Hy sê tydens die patrollies binne die brandpunt-gebiede binne Manenberg is vier arrestasies gemaak vir die besit van vuurwapens en ammunisie. ’n Seun van 15-jaar is Vrydag om 16:40 in Gamka­straat in hegtenis geneem. “Toe is ’n 28-jarige man op 12 Maart om 11:20 in Vistula-weg in hegtenis geneem en ’n 23-jarige is in Christmas Tinto-weg in hegtenis geneem. “Daarna is ’n 27-jarige man gearresteer vir die besit van 9 mm-rondes,” bevestig Van Wyk verder. Van Wyk noem ook dat die gemeenskap SAPD-lede aangeval het, wat toegelaat het dat die verdagte arrestasie ontduik. Hierdie verdagte het sy vuurwapen agtergelaat en die cops het daarop beslag gelê. Van Wyk bevestig ook dat 22 mans tussen die ouderdomme van 16 en 69, en ’n 21-jarige vrou vir die besit van verskeie dwelms, onder meer tik, kokaïen en heroïen, gearresteer is. Lt.genl. Thembisile Patekile, provinsiale kommissaris, het die lede wat binne die Manenberg-polisiëringsgebied ontplooi is, geloof vir hul dienste wat die bendegeweld ontwrig het. “Ek moedig die gemeenskap aan om aktief betrokke te raak by die misdaadvoorkoming en deur enige kriminele aktiwiteite aan te meld. “Bendegeweld sal nie in die Wes-Kaap geduld word nie en hierdie operasies sal voortduur totdat ons tevrede is dat wet en orde herstel is. “Enigiemand met inligting oor enige onwettige bendebedrywighede kan die Manenberg SAPD by 021 699 9400 of Crime Stop by 08600 10111 kontak,” sê Patekile.