DÍT was eenvoudig net ’n vrot vertoning. Só het die Kaapse swaargewigbokser Juan Roux Saterdagaand by Emperors Palace gesê oomblikke nadat hy sy Suid-Afrikaanse titel aan Josh Pretorius afgestaan het. Dit was die eerste keer dat Roux sy titel verdedig het sedert hy Tian Fick in Desember verlede jaar onttroon het. Roux se flou en lustelose vertoning het kenners steeds aan die gis. Toe hy met Son praat was die teleurstelling duidelik op sy gesig te sien. Sy afrigter, Mike Mouneimne, sê: “Ons het ’n af-aand gehad. Dis maar een van daai dinge wat gebeur. “Ek dink ook Juan het die afgelope ruk te veel gevegte gehad.” Saterdagaand se kragmeting was sy derde geveg in vier maande en die kanse is dus feitlik nul dat hy in Mei op Golden Gloves se volgende toernooi in aksie sal wees. Die Kaapse kenner Rob Fenyes sê Pretorius het Roux out jab en out box, maar hy glo Roux sal sterker terugkom. “Juan is nog baie jonk en moet nog die kuns van boks aanleer soos die bob & weave. “Hy het baie in ’n kort rukkie bereik en gewys hy kan ’n punch vat. Hou hom dop. Hy sal terugkom,” sê Fenyes. Intussen lyk dit seker dat Brandon Thysse en Roarke Knapp mekaar op Berman se toernooi in Mei weer sal pak.