DIE plaaslike akteur Tashreeq de Villiers het die afgelope naweek ’n gratis konsert vir die jongspan in Blikkiesdorp gehou. Hy vertel dit is om liefde te wys en ’n positiewe boodskap aan die gemeenskap te stuur. Tashreeq vertel: “Die gebied gaan gebuk onder dwelms en gangster­ism. “Baie van die jonges val in daardie swak habits omdat hulle voel daar is nie ’n ander uitweg nie. Maaltyd “Ek is ook van die Flats en het soortgelyke uitdagings gehad. Met die gratis show wou ek wys dat jy kan beter besluite in die lewe neem en ook ’n ander pad kies.” Hy voeg by vir baie van die jongmense is die shows en produksies van kunstenaars te duur of te ver en dis belangrik om ook terug te gee. Saam met die gratis konsert is ’n gratis maaltyd ook uitgedeel. Son het in 2020 berig toe Tashreeq vertel het dat die kunste sy lewe gered het. Die sanger-akteur was maar net ses toe hy die eerste keer opgetree het en spog reeds met twee Fleur du Cap-benoemings. Hy was in albei Marc Lottering se Aunty Merle-produksies – in 2018 as die neighbour en in 2019 in die dubbele rol van Glen Davids en pastor Jansen. Tashreeq was ook op die planke as Lucky in David Kramer se Danger in the Dark. Sy 2020-Fleur du Cap-benoemings was vir sy rolle in Aunty Merle — It’s a Girl en Danger in the Dark.