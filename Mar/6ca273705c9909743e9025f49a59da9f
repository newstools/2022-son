DIE rugbyklub Strand, of Strandliga soos hy beter bekend staan, se jaarlikse toernooi vir o. 20-spelers is maar nog net in sy vierde bestaansjaar, maar het reeds ’n rolmodel opgelewer. Dié toernooi word op 21 Maart (Menseregtedag) die derde keer in vyf jaar aangebied, en is ’n inisiatief waarmee al in 2012 begin is deur die ringkoppe van dié bekende Helderberg-klub. Springbokke Agmat Latief, bestuurslid by Strand en die direkteur van die o. 20-toernooi, het aan Son verduidelik die konsep agter die toernooi is om deelname aan sport onder jonges aan te wakker. Strand en die Helderberg is bekend vir die rugbysterre wat hulle oplewer. Huidige Springbokke soos Damian Willemse, Willie le Roux, Handré Pollard en Steven Kitshoff is maar net ’n paar name wat genoem kan word. Dan is daar ook ander soos Manuel Ras en die Leyds-broers Dillyn en Tristan, wat genoem kan word. Strandliga kan egter al daarmee spog dat een potensiële groot naam deur sy toernooi gekom het, hoewel hy nou vir die buur-klub en rival, St. George’s, gespeel het. Dié speler is die huidige heelagter van die Nelson Mandela-Universiteit (Madibaz) in Gqeberha, Kyle Cyster. Cyster het in die vorige toernooi gespeel, voordat Covid-19 planne vir nog aanbiedings in die wiele gery het. Sy vertonings vir St. George’s se o. 20-span het aan hom die toekenning vir speler van die toernooi besorg. St. George’s het ook daardie jaar se aanbieding van die toernooi in 2019 gewen. Volgens Latief hoop hy dat volgende Maandag se toernooi nog toekomstige helde na vore sal bring. “Die toernooi is deel van ons youth development programme,” se Latief. “Vir ’n seun om daaraan deel te neem, moet hy 18 jaar oud wees. En as jy na ons gemeenskap gaan kyk, is daai die ouderdom waar ons jeug die mees vulnerable is. “Waar daar nie aktiwiteite vir hulle is nie, raak hulle soms deel van die negative goed in ons gemeenskappe. “Daai is ons hoofdoel met die toernooi — om ons kinders weg van die negatiewe goed te kry. “Die ander groot rede is omdat ons ’n o. 20-span vir Westelike Provinsie se klub-seisoen moet hê, en dit ook die kans bied om gereed te maak vir die amptelike afskop van die seisoen. Senior-span “Die o. 20-span gaan ook in die toekoms die feeder system van klubs begin word, en verseker dat ons spelers vir die senior-span develop.” Die agt klubs wat aan die toernooi gaan deelneem, insluitend Strandliga, is St. George’s, Macassar, Hands and Heart, Hamiltons, Blue Stars, Strand United en Al­bions. Die toernooi vind op die Gustrouw-sportgrond plaas.