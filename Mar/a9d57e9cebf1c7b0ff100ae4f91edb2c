MEJ. Suid-Afrika 2020, Shudufhadzo Musida (26), het ongelukkig nie deurgedring tot die top-12 by die 70ste Mej. Wêreld-kompetisie nie. Karolina Bielawska van Pole is in die vroeë oggendure van 17 Maart (SA tyd) as Mej Wêreld gekroon. Die internasionale skoonheidskompetisie is by die Coca-Cola Music Hall in Puerto Rico gehou. Queen Shudu, wat afkomstig is van Ha-Masia in Venda in Limpopo, was regdeur die kompetisie een van die voorlopers. Haar oorwinning in die gesogte Beauty With a Purpose (BWAP)-segment van die kompetisie het haar vinnig een van die gunstelinge gemaak. Musida se BWAP-oorwinning was gebaseer op haar voorspraakveldtog wat gefokus het op die stigma wat verband hou met geestesongesteldheid. Droom Die beoordelaars was beïndruk met die weeklikse IGTV Live-sessies – Mindful Mondays – wat sy aangebied het gesondheidskenners. Dit het ’n kollig geskyn op “taboe”-onderwerpe soos depressie enselfmoord. Musida het ook ’n kinderboek geskryf, Shudu Finds Her Magic, wat die verhaal is van hoe sy boelies as kind oorkom het. Musida het ná die kompetisie gesê: “Ek is absoluut verheug om dit so ver in die kompetisie te kon maak. Dit is waarlik ’n droom wat gerealiseer is en ek is so dankbaar om hierdie wonderlike geleentheid te kon hê.” Stephanie Weil, CEO van die Mej Suid-Afrika-organisasie, en Mej. Suid-Afrika se kreatiewe direkteur, Werner Wessels, was in Puerto Rico om Musida te ondersteun. Sy het gesê: “Hoewel Shudu nie die top-12 gehaal het nie, het sy beslis geskitter regdeur die kompetisie en het al ons Suid-Afrikaners baie trots gemaak!” Op die finale verhoog was Shudu asemrowend in ’n manjifieke aandrok ontwerp deur die Kaapse ontwerper Warrick Gautier. Kragtige Hy het gesê: “Shudu se glinsterende blos-goue rok is geïnspireer deur Shudu se eie, unieke skoonheid wat van binne uitstraal soos ’n Afrika-sonsopkoms aan die begin van’n vars magical dag. “Dit is ’n sterk, moderne, kragtige en glansryke vroulike rok - net soos Shudu.”