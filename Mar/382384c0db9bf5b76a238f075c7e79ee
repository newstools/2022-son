MET die volgende Formule Een Grand Prix minder as ’n week weg, is daar nie veel tyd vir Max Verstappen (Red Bull) en Lewis Hamilton (Mercedes) se spanne om hul motors meer woema te gee om Ferrari se skitterende begin te stuit nie. Ferrari se Charles Leclerc en Carlos Sainz het die seisoen Sondag met ’n indrukwekkende 1-2 in die Bahrain Grand Prix begin, met Hamilton wat derde was. En Ferrari het die ander twee top-spanne behoorlik in sy skadu gelaat. Verstappen, die huidige F1-kampioen, se motor het drie rondes voor die einde probleme opgedoen en hy moes hom onttrek. Wat die kampioen nog verder sal laat worry, is dat sy Red Bull-spanmaat, Sergio Pérez, ook met motorprobleme gesukkel het. Die Saudi Arabian GP vind Sondag plaas — en Ferrari sal met groot opwinding na dié wedren uitsien. Mercedes en Red Bull het sake die laaste seisoene heeltemal oorheers, maar dit is duidelik dat Ferrari se harde werk agter die skerms nou uiteindelik vrugte begin afwerp. En met skitterende jaers soos Leclerc en Sainz agter die stuurwiel kan daar dié seisoen groot dinge verwag word van die span bekend as The Prancing Horse. Dit gaan veral belangrik wees vir die Ferrari-jaers om nou in die vroeër wedrenne hulle stempel af te druk, met die ander vernaamste twee mededingers wat sukkel. Toto Wolff (Mercedes) en Christian Horner (Red Bull) gaan beslis seker maak dat hulle onderskeie spanne die probleme vinnig uitsorteer. Waar Hamilton en sy Mercedes-spanmaat, George Russell, ietwat tevrede kan wees met hul vertonings in Bahrein, is die verwagting dat harde woorde dié week nog in die Red Bull-kamp gaan val waar Verstappen erg omgekrap is. Honger Die jong Nederlander is ’n uitstekende jaer wat nie daarvan hou om in die skadu van ander te leef nie. Nadat hy verlede seisoen sy eerste Formule Een-titel verower het, is sy honger vir sukses selfs nog groter. En asof dit nie genoeg is dat hy Hamilton in toom moet hou nie, is daar nou in Leclerc ook ’n lastige man van Monaco wat dopgehou moet word.