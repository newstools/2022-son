DIE Golden Arrow-busdienste (GABS) se bustariewe gaan vanaf Maandag met 'n algemene 8% toeneem. Volgens 'n GABS-woordvoerder, Bronwen Dyke-Beyer, laat dié busdienste se kontrak met die Wes-Kaapse regering hom toe om tariewe aan te pas om die effek van operasionele koste te versag. Sy sê verder die huidige ekonomiese toestand in die land weens die wêreldwye onrus gaan die Suid-Afrikaanse ekonomie deur 'n moeilike stadium "Die prys van diesel het in die laaste 18-maande met byna 81% toegeneem," sê sy verder. "En die huidige skattinge voorspel dat brandstofpryse sal voortgaan om te styg. "Waar moontlik, implementeer Golden Arrow een verhoging per jaar. "Ons bevind onsself egter in 'n baie moeilike posisie waar ons die balans moet vind tussen wat aan ons passasiers bekostigbaar is en wat benodig word om vir genadelose koste verhogings deur ons operasies te kompenseer." Dyke-Beyer sê GABS raai pendelaars aan om GABS se goue kaarte te koop en dit met weeklikse of maandelikse produkte te laai pleks daarvan om kontant te betaal. "Weeklikse en maandelikse produkte word verkoop vir 'n afslag van tot 45%," sê sy verder. "GABS goue kaarte, wat jy net een keer koop, sal R35 bly."