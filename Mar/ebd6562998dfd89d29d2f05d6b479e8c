“IS JY Nca?” Dit is die titel van Reginald Hufkie (29), oftewel Reggie Peace, se nuutste single. Volgens die akteur en kunstenaar van Schauderville in Port Elizabeth is dit ’n lekker fun song, wat op sy debuut-album, Nuwe Lewe/New Life, verskyn. “Dit is ’n baie prettige liedjie wat gemaak is om mense te laat dans,” vertel hy. Volgens dié talentvolle musikant, wat al langer as ’n dekade in die vermaakbedryf werk, gaan sy nuwe song oor ’n groep vriende wat hulle beste klere aantrek en saam uitgaan om die aand te geniet. “Die dansvloer is aan die brand wanneer die groep by die kuierplek aankom. Soos gewoonlik lei dit tot ’n danskompetisie waaraan hulle deelneem,” vertel hy oor dié kletsrym-nommertjie wat deur DJ Darkness (Calvin Botha) vervaardig is. “Tydens die kompetisie, vang ’n meisie die hoof­karakter se oog, maar sy verdwyn ongelukkig kort daarna en hulle kuier verder.” Die musiekvideo is in Linden in Johannesburg deur Wesley West verfilm. Reggie en ’n groep dansers gaan uit om in die strate te gaan dans. Gevoel “My karakter probeer ’n meisie oorreed om hom ’n kans te gee. Sy sê eers nee, maar later verander sy van plan. Dit is ’n ‘fun’-storie om by die gevoel van die liedjie te pas,” sluit hy af. “Is jy Nca?” is ’n moderne kletsrym-liedjie met ’n ritmiese aanslag wat nog lank gaan koning kraai op die dansvloer. 