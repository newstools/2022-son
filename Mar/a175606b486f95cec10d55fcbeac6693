RUGBYVONKE kan môre behoorlik in die Rosemoor-stadion in George spat wanneer twee van die Suid-Kaapse gewildste rugbyspanne mekaar die stryd aansê. Dit is hier waar Progress en Crusaders, die Suidwestelike Distrikte se Superliga-kampioen, sake sal uitspook in net die tweede wedstryd in vanjaar se veldtog. Die seisoen het verlede week afgeskop. Terwyl Progress Eagles Stars van Sedgefield met 69-3 afgeransel het, rus die manne van Rosemoor geensins op hul louere nie. Darryl Coeries, afrigter van Progress, is versigtig optimisties oor sy span se kanse teen die champs. “Kyk, ons speel teen die kampioen en as sulks respekteer ons hulle. Ons is beslis die underdogs. Maar soms moet jy ook maar versigtig wees vir die underdogs,” lag hy lekker soos hy verduidelik. “Nee, ek bedoel ek sit met ’n jong span wat lus is om met bal in hand te hardloop. Hulle is gretig, sommer baie gretig, moet ek byvoeg. “Hier is hope talent en dit is wat ons môre na die veld bring,” sê hy. Coeries het die afgelope ses jaar verskeie afrigtings- posisies by die SWD-Arende beklee en was ook lid van die Arende se afrigtingspan wat die Curriebeker Eerste Liga in 2015 gewen het. Hy het in 2020 die pos by Progress aanvaar. “Ek het ontsettend baie vaardighede oor ’n lang tydperk by die Arende geleer wat my passie vir ontwikkeling van talent verbreed het. Hier is hope talent wat ek in die toekoms blootstelling wil gee.” Oor sy span se kanse teen Crusaders sê hy: “Kom ons kyk maar.” Crusaders, wat deur Ricardo Beukes afgerig word, het verlede week op sy tuisveld Jaguars met 15-3 geklop. Daar bestaan ook ’n moontlikheid dat spelers wat nie die SWD-Arende se breier, Anton Moolman, se groep gehaal het nie, dalk vir Crusaders op Rosemoor kan uitdraf. Die bepalings is: ROSEMOOR: Progress t Crusaders; GEORGE: George t Heidelberg; GROOT-BRAKRIVIER: Groot-Brak t Maori’s; PLETTENBERGBAAI: Jaguars Blanco; PACALTSDORP: Evergreens t Eagle Stars.