SY VERHOOGNAAM, Mr Heinz, kom van die Heinz-tamatiesous omdat hy altyd, nes die sous, glibberig in ander se DM’s in geslide het. Die Kaapse rapper Riaan Leonardo Scholtz (33) van Bishop Lavis, bekend as Mr. Heinz CPT, reik vandag sy debuutalbum, getiteld The Republic Of GhamStad, uit. Scholtz maak al langer as nege jaar musiek en sê hy het gemengde gevoelens oor die uitreiking van sy heel eerste rap-album. “Ek is excited en terselfdertyd voel dit tricky omdat Afrikaanse musiek baie tricky is. Dis moeilik om ’n deurbraak in die industrie te maak.” Scholtz sê die album is reeds gedurende die pandemie klaargemaak, maar hy het gewag vir die regte tyd om dit uit te reik. “Ek voel dit is nou die regte tyd. Ons het so te sê die pandemie oorleef en ek voel dit is ’n baie beter tyd om dit nou vry te stel.” Hy vertel hy moes ook teen die dodelike virus veg. Scholtz verduidelik die album GhamStadis gebaseer op verskeie Kaapse elemente en hoe anders Kapenaars is. Dit simboliseer ook die “gamble of life” wat hy moes rol. “Die songs op die album het elkeen ’n vibe van sy eie vir elke mood.” Verskeie bekende kunstenaars soos Dee Koala, Kashcpt, Early B, Chad Da Don, Youngsta CPT, Bravo Le Roux en Cream Machine feature ook op die album. Dit bevat 12 songs wat hy glo almal sal geniet. Die album is die begin van groot dinge en die rapper glo dit sal ook ’n positiewe impak op sy musiekloopbaan hê. Hy glo die pandemie het alle kunstenaars op dieselfde vlak geraak en almal moet nou weer begin om hulself daar buite te kry.