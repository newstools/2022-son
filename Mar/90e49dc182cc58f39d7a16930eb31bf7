SY IS maar net 10 jaar oud en het klaar ’n boek laat publiseer. Die bekendstelling van haar boek, Grandpa’s Treasure chest, sal binnekort plaasvind. Janélle Hendricks,’n graad 5-leerder aan Riviersonderend Primêre Skool, het reeds op vier-en-’n-half jaar oud begin lees en skryf en was altyd gefassineerd met interessante boeke en feite. Haar trotse ma, Gisela Hendricks, vertel Janélle het vanaf vyf-jarige ouderdom vir haar klasmaatjies, ander graad groepe en by biblioteke begin stories voorlees. “Sy het vandaar die idee gekry om haar eie kinderstories in Engels en Afrikaans te begin skryf en haar sussie, Zoë (12 en in graad 7) gevra om te help met illustrasies en video-opnames vir YouTube.” Janélle sê haar droom is om eendag diep spore in die onderwys in Suid-Afrika te kan trap, ’n deeltydse skrywer te word, maar ook om ’n pediater te word sodat sy saam met kinders kan werk. “Ek kry my inspirasie van my ma af, wat ons altyd aanmoedig om te lees en elke dag iets nuuts te leer. “Jy is nooit te jonk om ’n verskil te maak of ’n inspirasie vir ander te wees nie.” Gisela sê sy en haar man, Johann, is baie trots op hulle dogter. “Sy is altyd hardwerkend en doelgerig – in alles wat sy doen.” Janélle het onlangs by die Funky Youth-program in Riviersonderend aangesluit, waarvan Jaco Koen die uitvoerende hoof is. Koen sê: “Ons is nie net daar vir Theewaterskloof se jeug nie, ons sal die jeug in ander dorpe en ander provinsies ook probeer help. Kinders moenie wag dat iemand hulle help nie, hulle moet opstaan en dit doen. Dan kan ons hulle verder probeer help.” Grandpa’s Trea­sure chest sal op Amazon, Kindle en Google Play books beskikbaar wees en word deur Eden Pub­lishing and Literature (Eden Lit), ’n jeugmaatskappy in Port Elizabeth uitgegee.