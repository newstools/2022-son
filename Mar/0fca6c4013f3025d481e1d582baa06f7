VAN die beste o. 20-talent in die Kaap gaan Maandag op Menseregtedag in die Strand in aksie wees. Dit is wanneer agt klubs sake gaan uitspook in die Strand-rugbyklub se jaarlikse o. 20-toernooi. Volgens Agmat Latief, die organiseerder van die toernooi, was die toernooi vir die eerste keer in 2012 gespeel. “Die hoofdoel van die toernooi is om 0. 20-spanne die geleenthede te gee om te speel en te wys waartoe hulle in staat is,” het Latief gesê. “Daar is nie net ’n wisseltrofee op die spel nie, maar die wenspan word ook met R2 500 wegstap. Die naaswenners kry R1 500, terwyl die wenners van die Plaatkompetisie met R1 000 gaan wegstap. Al die aksie gaan by die Gustrouw-sportterrein om 10:30 begin. Die eerste game is tussen Macassar en Albions van die Paarl. Dieselfde tyd speel die gasheer, Strand-rugbyklub, in ’n plaaslike derby teen hul bure St. George’s. Om 11:30 kruis Strand United en Blue Stars swaarde op die A-veld, terwyl Hamiltons en Hands & Heart mekaar op die B- veld aandurf. Al die wenspanne dring deur na die halfeindrondes waar hulle vir ’n plek in die eindstryd speel. Die vier spanne wat hul games verloor, het kom in die semifinaal van die Plaat-kompetisie te staan. Die Plaat-finaal word om 14:30 beslis, terwyl die Cup Final 16:00 gespeel word.