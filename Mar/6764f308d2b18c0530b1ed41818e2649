DIE Britse sewemalige Formule 1-kampioen, Lewis Hamilton, het besluit om sy ma op ’n baie spesiale manier te vereer. Die 37-jarige renjaer sal voortaan as Lewis Larbalestier-Hamilton bekendstaan. Volgens die renjaer is hy reeds besig met ’n proses om dié verandering te laat plaasvind. Hamilton het by die 2022 Dubai Expo, net voor die begin van die seisoen se eerste Grand Prix, gesê hy wil graag sien dat sy ma, Carmen Larbalestier, se naam ook onthou word. “Ek wil hê my ma se naam moet onthou word vir die groot rol wat sy in my lewe gespeel het. “Ek is baie trots op die Hamilton-naam en wil hê my ma moet ook deel daarvan bly. “Ek verstaan nie waarom die vrou haar naam moet verloor wanneer sy trou nie,” het Hamilton verder bygevoeg. – AP