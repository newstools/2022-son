JEROME “Donkie” Booysen glo die Superliga B-klubrugbykompetisie van die Westelike Provinsie, is dalk moeiliker om te wen as die Superliga A. Die president van Belhar-rugbyklub, het gister saam met Son oor sy span se kanse in vanjaar se klubrugby-kompetisie gepraat. Belhar skop Saterdag sy veldtog teen All Saints van Somerset-Wes af. “Ja, die Superliga B is ’n tawwe section waarin ons speel,” het Booysen gesê. “Wat die kompetisie in Superliga B so moeilik maak is dat al die spanne so naby aan mekaar in sterkte is. “Al die spanne is amper almal even up. So, daar gaan dus geen maklike games wees nie,” het Booysen gewaarsku. Volgens Jerome Amerika, die sekretaris van Belhar, het die span se voorbereiding tot dusver baie goed verloop. “Ons het ’n lang pad geloop. Die ouens het geoefen tydens Covid. Ons voorbereiding het begin toe ons aan die Darling-sewestoernooi deelgeneem het. Daarna het ons ’n hele paar games gehad waar ons elke week teen verskillende spanne gespeel het. “Ons het eers Albions van die Paarl aangedurf en daarna teen Blue Jets van Langa uitgedraf. “Laas Maandag op die vakansiedag het ons ’n fiksheidkamp gehad waar die ouens hulle goed van hul taak gekwyt het. Saterdag het ons teen Tygerberg gespeel. Van ons outjies wat uit Burkino Faso en Nigerië gekom het, was infaseer sodat hulle ’n bietjie game-time kon kry. “Vandeesweek konsentreer ons op ons eerste game teen All Saints in terme van die liga ná amper twee jaar.” Volgens Amerika het die klub nou besluit om te kyk na ’n heeltemal ander manier van dinge doen. “Ons het ’n nuwe verhouding gebou in terme van ons netwerke. Bronson Weir was op ’n stadium ons coach. Hy is nou die afrigter van Nigerië se nasionale span, wat in die Africa Cup speel. “Van die ouens het gevoel hulle wil by ons kom speel en het op hul eie onkoste hiernatoe gekom. Ons huisves die ouens en hulle speel vir die klub. Op ’n stadium kan ons manne ook hulle klubs gaan uithelp.” Amerika sê dis ononderhandelbaar vir Belhar om volgende jaar Superliga A te speel “Ons doelwit gaan nie net wees om elke game te wen nie, maar ook om vyf punte te kry. Wanneer ons nie ’n bonuspunt kry, beteken dit ons het op die dag teen onsself gespeel,” voeg hy by.