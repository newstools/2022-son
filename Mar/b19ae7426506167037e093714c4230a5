AMALIENSTEIN. – Die Genesis-projek het hier met ’n unieke projek begin. Hierdie organisasie se lede het besluit om selfonderhoudend te wees en gee nou voedsel aan gesinne wat self gekweek word. Magdelena Christians verduidelik: “Ons is ’n landelike gebied met genoeg grond en water om tuine aan te lê. Ons plant veral groente wat maklik verbou word en gou in die pot kan beland. “Dan hou ons ook daarvan om die voedsel direk aan die kinders te verskaf. “So leer ons hulle ook ’n liefde vir tuinmaak aan. “Volwassenes leer ook die kook van konfyt aan wat dan weer ’n lekkerny vir kinders is wat dit op hul brood smeer. Daar is selfs vroue wat dit steeds geniet om brood tuis te bak. Goudmyn “Wat is lekkerder as tuisgebakte brood en tuisgemaakte konfyt vir ’n kind?” Die Genesis-projek het nou ook weer die eeu-oue tradisie van vrugte droog op die plaas afgestof en die rye en rye goue gedroogde vrugte vang onmiddellik die oog. “Hierdie omgewing was bekend vir gedroogde vye, appelkose, perskes en ander sagtevrugte. Mense sit eintlik op ’n goudmyn en moet dit net weer begin ontgin. “Só kan daar werk geskep en die behoefte na kos op ’n natuurlike wyse aangespreek word. Ons betrek ook graag skoolverlaters. “Ons stuur elke week 14 studente vir opleiding in groente verbouing,” sê Jonathan Jantjies, dryfveer agter Genesis. Jantjies het die George-opleidingskollege en die ATKV  bedank vir hul ondersteuning.