JUSTIN Geduld, ervare spelskepper van die Springbok­sewes­rugbyspan, is in ’n wedloop teen tyd gewikkel om vir later vanjaar se Statebondspele én World Cup gereed te wees. Geduld herstel nog van ’n kniebesering wat hy in die Blitsbokke se vorige toernooi in die Wêreldreeks in Seville, Spanje, opgedoen het. Hy het reeds in Malaga — die eerste van twee toernooie in Spanje — sy terugkeer tot die span gemaak ná ’n vorige besering. Neil Powell, coach van die Blitsbokke, het in ’n onderhoud met Son gesê Geduld se herstel van sy jongste skeet gaan langer duur as wat daar aanvanklik verwag is. Dit plaas dié ervare Blitsbok buite rekening vir deelname aan die oorblywende toernooie in vanjaar se Wêreldreeks. Die Suid-Afrikaners vertrek juis later vandeesweek na Singapoer om in dié land aan die vyfde toernooi in vanjaar se reeks te speel. Powell maak ook later dié week sy groep vir deelname in Singapoer bekend. Geduld is nie die enigste Blitsbok wat deelname in Singapoer gaan misloop nie. Die blitsige Muller du Plessis se herstel van ’n besering wat hy in die Dubai-been van die reeks opgedoen het, beteken hy moet ook langer wag voordat hy ’n terugkeer tot sewes-aksie kan maak. Powell sê: “Justin is nog baie vroeg in sy rehabilitasie- proses van sy besering. So, hy sal nie beskikbaar wees nie. “Die ander ou wat nog in rehabilitasie is, is Muller du Plessis. “Ons het gehoop om sy herstelproses te bespoedig, maar dit het so ’n bietjie langer geduur as wat ons verwag het. “Hy behoort definitief reg te wees wanneer ons in Londen (Engeland) en Toulouse (Frankryk) moet gaan speel.” Powell, wat later vanjaar die Blitsbokke verlaat om die Sharks se direkteur van rugby te word, sê daar is nie enige ander beserings in die groep nie. “Dit is maar net niggles. Bibo (Branco du Preez) het ’n skouer opgetel. Hy sukkel dus so ’n bietjie. “Dit bly ongemaklik en wil nog nie lekker herstel nie, maar dis omtrent al wat die beserings betref.”