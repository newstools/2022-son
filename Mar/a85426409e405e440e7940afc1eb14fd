DIE Suid-Afrikaanse aktrise Thuso Mbedu (30) het nóg ’n gesogte toekenning ingepalm vir haar vertolking van die karakter Cora in The Underground Railroad. Sy het by die 37ste jaarlikse Independent Spirit-toekennings die toekenning vir beste vroulike prestasie in ’n nuwe scripted-reeks gewen. Die Spirit Awards, wat gewoonlik ’n dag voor die Oscars gehou word, is die voorste toekenningsgeleentheid vir die onafhanklike rolprent- en televisie­gemeenskap. Die talentvolle aktrise het op Instagram geskryf dat die oomblik vir haar steeds baie surrealisties is. “Wat ’n dag! Ek dink ek sal ’n middagslapie vir 3-5 werksdae moet neem om alles hierdie te laat insink.” Sy skryf verder: “ ’n Groot dankie aan @filmindependent dat jy my toegelaat het om deel te wees van so ’n belangrike en briljante groep mense. Ek is humbled. Dankie vir hierdie erkenning.” “Dankie aan Colson White­head, Barry Jenkins en Amazon Studios vir #TheUndergroundRail­road. Dankie aan almal wat betrokke was by die skepping van hierdie tydlose kunswerk. “Ek het baie meer mense om te bedank – en ek sal – maar op die oomblik moet ek dit net laat insink,” het die talentvolle aktrise geskryf. Geluk, onsekind, mag jy sommer nog vele van hierdie vir ons terugbring na Mzansi.