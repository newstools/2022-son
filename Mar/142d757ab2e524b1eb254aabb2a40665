AS DIE familie van Leo Williams (9) dink sy saak moet heropen word, mag hulle die Onafhanklike Polisieondersoekdirektoraat (Opod) vra om dit te doen. Só sê Lizzy Suping, woordvoerder van Opod. Dié polisiewaghond het laas Maandag ’n verslag aan raadslid Thyrone Williams bekend gemaak waarin gesê is dat niemand vir Leo se dood aanspreeklik gehou kan word nie. Dis oor daar nie ’n identiteit verbind kan word met die persoon wat die koeël in die seuntjie se kop geskiet het nie. Volgens Suping kan hulle die saak weer ondersoek, maar moet die familie eers ’n motivering aan hulle rig. Sy het bevestig: “Leo Wil­liams is op 17 Augustus 2020 dood. Hy is na bewering deur ’n dwaalkoeël by sy huis in Laingville, St. Helena tydens ’n diensleweringsoptog getref. “Opod het sy ondersoek gedoen en op 18 Augustus 2021 gefinaliseer. Die dossier is na die Direktoraat van Openbare Vervolging (DOV) gestuur vir ’n besluit. “Die DOV het toe die dossier vir ’n nadoodse ondersoek na die landdros van die Vredenburg inquest-hof gestuur om na die dood van die oorledene te kyk. “’n Besluit is op 17 Desember 2021 deur die landdros gegeneem, wat bevestig het die oorledene is weens ’n skietwond is en die identiteit van die verdagte(s) onbekend is. “Opod het sy mandaat uitgevoer om die saak te ondersoek, die ondersoek is afgehandel en die dossiere na die bogenoemde instellings verwys soos genoem.” Andrew Karelse, Leo se pleegpa, het aan Son gesê hulle gaan nie die saak daar laat nie, maar daar is wel aan hulle gesê dit sal hulle R50 000 kos om die saak oop te maak. Karelse sê egter hy kan nie verstaan hoe niemand vervolg kon word vir die moord op die seuntjie nie. Dít is nadat daar ’n video ingedien is wat wys hoe vier polisiebeamptes op die hok geskiet het.