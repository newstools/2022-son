SY EERSTE ervaring van toetskrieket sal beslis een wees wat die naatbouler Glenton Stuurman gou sal wil vergeet. Stuurman was ’n lid van die Proteas se span wat in verlede maand se eerste toets in Kiwi-land teen Nieu-Seeland erg verneder is. Hy was boonop een van die boulers wat kwaai deurgeloop het onder die Black Caps se kolwers, en moes met syfers van 1/124 in 24,5 boulbeurte tevrede wees. Daar is egter kans op versoening vir Stuurman. Hy is een van die boulers in die Proteas se groep wat ’n leidende rol in die reeks van twee toetse teen Bangladesj sal moet speel. Die eerste toets begin môre in Durban en Suid-Afrika is sonder sy beste naatboulers. Kagiso Rabada, Lungi Ngidi en Marco Jansen is almal in Indië vir die Indiese Premierliga, terwyl Anrich Nortjé nog beseer is. Duanne Olivier is dus die mees ervare naatbouler in die Proteas se groep, met Lutho Sipamla (drie toetse) die tweede mees ervare naatbouler in dié groep. Lizaad Williams is ook ’n opsie onder die snellers. Hy het egter nog nie toetskrieket gespeel nie. Die feit dat daar in Durban gespeel word, kan ook beteken dat die Proteas sal besluit om twee draaiboulers te kies, met die ervare Keshav Maharaj wat basies homself kies. Simon Harmer kan dus die tweede draaiboul-opsie vir die Proteas wees. Die eerste toets op Kingsmead begin 10:00 en word op SuperSport Cricket (211) en SABC 3 uitgesaai.