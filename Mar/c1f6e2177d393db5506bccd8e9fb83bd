TAXI drivers dreig nou om die Wes-Kaapse regering hof toe te sleep as hy nie sy eise nakom nie. Sowat 800 drivers wat by die Cape Amalgamated Taxi Association (Cata) en die Congress of Democratic Taxi Associations (Codeta) geaffilieer is, het gister by die provinsiale parlement betoog waar hulle geëis het dat die owerhede ophou om hul voertuie “onregverdig te teiken”. Verkeer op die N2-snelweg is vroeg gisteroggend tot stilstand geruk toe hordes taxi’s teen ’n slakkepas na die middestad gery het. Kapenaars is vermoedelik al gewoond aan die geweld en intimidasie wat byna altyd plaasvind wanneer daar ’n betoging of staking is — hetsy wettig of sonder toestemming. Teen die tyd dat die drivers in die middestad aangekom het, was drie Golden Arrow-busse al heeltemal vernietig. Dít was nadat hulle in Nyanga, Philippi-Oos en Bloekombos in Kraaifontein aan die brand gesteek is. ’n Golden Arrow-woordvoerder, Bronwen Dyke-Beyer, sê vier pendelaars wat in die bus in Philippi-Oos was, moes mediese behandeling kry. Daar is ook video’s wat in die sosiale media versprei waar pendelaars uit Golden Arrow-busse in Jakes Gerwel-rylaan gedwing word. Verskeie voertuie is ook met klippe bestook. Cata se sekretaris-generaal, Mandla Hermanus, sê egter dit was nie hulle nie. Hy sê verder Cata en Codeta sal vandag met hulle lawyers vergader. Hermanus sê daar is taxi-roetes wat ontstaan het weens die versuim van Metrorail om sekere areas te bedien. Volgens Hermanus het taxi’s met roetes in dié gebiede begin om die desperate pendelaars uit te help. Maar dit beteken hulle opereer nou, weens ’n situasie wat Hermanus as “uniek” beskryf, onwettig in sulke gebiede. Hy sê verder die owerhede hou nou padblokkades in dié spesifieke gebiede. Volgens hom is dit onregverdig, want die taxi’s opereer daar om werkersklas-pendelaars te help wat geen toegang tot ander openbare vervoerdienste het nie. Daarom doen hulle ’n beroep om ’n moratorium op die beslaglegging van hul voertuie in dié spesifieke gebiede. Hy sê die Brackengate-fabrieksentrum naby Brackenfell is ’n goeie voorbeeld van dié gebiede. Hulle gaan vandag met hulle lawyers vergader om te kyk of daar nie gronde is waarop hulle die owerhede hof toe kan sleep nie. Hy sê: “Ons voel ons kan hulle (die Wes-Kaapse regering) sue vir die verlies van inkomste.” Die drivers het ná die opmars die Kaapse middestad vreedsaam verlaat. Die Wes-Kaapse premier, Alan Winde, het die brandstigtings ten sterkte veroordeel. Hy het gesê dié voorvalle het plaasgevind ondanks die feit dat die taxiverenigings beloof het geen geweld sou plaasvind nie. Winde sê hy sal alle mag tot sy beskikking gebruik om met die kwessie van die geweld te deal.