DIE Suid-Afrikaanse Krieketspan het 'n groep met min veranderinge vir hul internasionale eendagreeks (ODI) van drie wedstryde teen Bangladesj bekend gemaak. Dié reeks begin op 18 Maart, met die derde wedstryd wat op 23 Maart beslis word. Sisanda Magala (veelsydige speler) is die enigste speler wat nié paal gehaal het nie. Hy was deel van die Proteas se span vir hul seëvierende ODI-reeks teen Indië op tuisbodem. Die Proteas het die Indiërs in Januarie met 3-0 afgestof. Intussen is die snelbouler Anrich Nortjé nog steeds buite aksie nadat hy verlede jaar – kort voor Indië se besoek – 'n besering opgedoen het. Nortjé het die Indiese besoek en die Proteas se toer van Nieu-Seeland vir twee toetse, misgeloop. Die eerste en derde ODI-wedstryde teen Bangladesj sal in Pretoria (Centurion) gespeel word, met die tweede kragmeting wat in Johannesburg (Wanderers) plaasvind. Daar was bespiegel dat Suid-Afrika ’n verswakte span gaan kies, weens verskeie staatmakers wat kontrakte met spanne in die Indiese Premierliga (IPL) gesluit het. Die IPL-kompetisie begin op 26 Maart, maar Quinton de Kock, Kagiso Rabada en Marco Jansen sal vir al drie die Proteas se ODI-wedstryde teen Bangladesj beskikbaar wees. Suid-Afrika en Bangladesj gaan ook in ’n toetsreeks van twee wedstryde speel. Die eerste toets begin op 31 Maart en dit is hier waar die Proteas dalk sonder die dienste van ’n Rabada en Jansen sal moet klaarkom. De Kock speel nie meer toetskrieket nie. Die Proteas se ODI-groep is: Temba Bavuma (k), Keshav Maharaj, Quinton de Kock, Zubayr Hamza, Marco Jansen, Janneman Malan, Aiden Markram, David Miller, Lungi Ngidi, Wayne Parnell, Andile Phehlukwayo, Dwaine Pretorius, Kagiso Rabada, Tabraiz Shamsi, Rassie van der Dussen, Kyle Verreynne.