ALTESAAM 319 kinders tussen 10 en 14 jaar in die Oos-Kaap het tussen Julie en Desember verlede jaar geboorte geskenk. Nomakhosazana Meth, LUR vir gesondheid, het dié skokkende syfers Dinsdag tydens 'n toespraak in die wetgewer bekendgemaak. Meth het ook gese dat 'n verdere 9 396 meisies tussen 15 en 19 jaar oor dieselfde tydperk geboorte geskenk het. Sy vind dit erg kommerwekkend omdat "kinders is nie veronderstel om kinders te kry nie". Daarom het sy 'n beroep op kinders gedoen om nie seks te hê voordat hulle 21 jaar oud is nie. Sy het ook gevra dat kondome gebruik moet word as hulle reeds seksueel aktief is. Meth het ook beklemtoon dat daar geen manier is hoe 'n 10-jarige wettiglik tot seks kan instem nie. Sy sê die Kinderwet maak voorsiening dat sulke gevalle by die owerhede aangemeld word. Sy het gemeenskappe gevra om nie hul koppe in die sand te begrawe nie. - AlgoaFM