AL WAS die Kaapse junior middelgewig Jami Webb nie in staat om die Suid-Afrikaanse kampioen Shervantaigh Koopman te onttroon nie, is die afrigter Ashley Whiteboy trots op sy vertoning. Koopman het met ’n TKO in die vierde ronde gewen. Webb was goed in die eerste ronde en redelik in die tweede, maar was in die derde en vierde ronde aan die ontvangkant. Op die vraag of hy ’n rematch sal wil hê noudat hy weet hoe Koopman boks, het Webb geantwoord: “Ja, bring hom Kaap toe.” “Ja, ek is trots op wat Jami vanaand vermag het. Hy het egter baie elmboë van Koopman gekry, wat hinderlik was,” het Whiteboy gesê. “Koopman se krag en stamina is verstommend. Ek wonder hoe hy dit regkry.” wou Whiteboy weet. Hy sê hy gaan Webb nou laat rus sodat hy vars kan terugkom vir sy volgende geveg. Whiteboy sê hy sal binnekort besluit oor die pad vorentoe.