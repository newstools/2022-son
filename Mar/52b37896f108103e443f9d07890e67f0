’N OOREENKOMS is tussen Rusland en die Oekraïne bereik om sekere menslike deurgange van Luhansk oop te maak sodat mense na veiligheid kan gaan. Skietstakings is na verneem word ingestel. Maar die ooreenkoms sluit nie die suidoostelike hawestad Mariupol in nie, waar gevegte steeds voortgaan. Oekraïne se president, Volodymyr Zelenskyy, sê sowat 100 000 burgerlikes is in Mariupol vasgevang sonder kos, water en medisyne. ’n Woordvoerder van die Amerikaanse departement van verdediging, John Kirby, sê daar is berigte Oekraïne het gebiede teruggeneem. Hulle verdedig dele van hul land “baie slim, baie behendig en kreatief”. Kirby sê daar is aanduidings Oekraïne gaan meer op die aanval oor. Oleksiy Arestovych, presidensiële raadgewer van Oekraïne, sê hy glo die aktiewe fase van Rusland se aanval sal teen April verby wees. Arestovych het op TV gesê Rusland het reeds 40 % van sy aanvalsmag verloor en talle invalle is al gestuit. In Rusland byt die sanksies wat Westerse lande ingestel het. Mense moet in sekere stede in Rusland in rye staan om suiker en buckwheat te koop. Brittanje en ander lande in die Europese Unie het reeds luxury goed soos karre, modes en kuns na Rusland verban. Brittanje het ook taks van 35% op vodka gesit wat van Rusland ingevoer word. Rusland het Nato (North Atlantic Treaty Organiza­tion) gewaarsku daar sal gevolge wees as ’n vredesmag na Oekraïne gestuur word. ’n Woordvoerder van die Kremlin, Dmitry Peskov, het gesê: “Dit sal ’n roekelose en uiters gevaarlike besluit wees.” Peskov het ook gesê Rusland sal kernwapens gebruik as dit ’n “lewensbedreiging word”. – Al Jazeera, The Guardian en BBC News