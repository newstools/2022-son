DIE saak teen ’n man van Pretoria wat van voertuigdiefstal aangekla word, is Vrydag in die Oudtshoorn-streekhof tot April uitgestel vir slotargumente nadat die klaer en ondersoekbeampte weer getuig het. Ismael Grace word daarvan aangekla dat hy op 20 Januarie 2019 in Beaufort-Wes in besit van ’n gesteelde Ford Focus van Samuel Ogunjimi was. Ogunjimi het Vrydag getuig dat Grace nie die waarheid praat wanneer hy sê hy het die motor van hom gekoop nie. Volgens hom het Grace hom gevra om te kyk hoe die motor van binne lyk en toe daarmee weggejaag. Volgens Grace se regshulpprokureur, Sandile Mpohlo, het hy die klaer R25 000 gegee met ’n ooreenkoms dat hy die balans in maandelikse paaiemente van R5 000 sou afbetaal. Die ondersoekbeampte, AO Bertram Boezak wat ook deur Grace teruggeroep is om te getuig, het net bevestig hy het die verklarings van die klaer en sy broer afgeneem. Grace het met ’n arm vol dokumente die hof meegedeel dat hy van voorneme is om ’n skrywe aan die minister van justisie, die Nasionale Vervolgingsgesag en die hooflanddros te rig en versoek om die saak van die hofrol te skrap. Die saak dien voor streeklanddros Ntsoki Moni en is tot 22 April uitgestel. Grace bly in aanhouding.