DIE president van Bangladesj-krieket, Nazmul Hassan, het ernstige vrae oor die besluit van Shakib Al Hasan om nie in die ODI-reeks teen Suid-Afrika te speel nie. Volgens die voormalige kaptein benodig hy ’n break van internasionale krieket en daarom wil hy nie die toer na Suid-Afrika meemaak nie. Hassan het egter gesê hy wonder of Shakib dieselfde besluit sou geneem het indien hy nou in die gewilde Indiese Premierliga moes gespeel het. Shakib het aanvanklik geweier om in die toetsreeks teen die Proteas te speel, aangesien hy ’n kontrak met een van die IPL franchises gesoek het. Hy kon egter nie daarin slaag om ’n kontrak los te slaan nie. Hy is verlede week in Bangladesj se ODI en Toets-groep gekies wat later vandeesmaand in Suid-Afrika speel. Die veteraan het egter Sondag aangekondig dat hy onder geweldige druk verkeer en nou ’n ruskans verdien. “Indien hy nie gereed was om te speel nie, sou hy nie vir die IPL se auction beskikbaar gewees het nie,” het Hassan gesê. “Hy het egter voortgegaan daarmee. Beteken dit dat hy wel sou gespeel het indien hy ’n kontrak in die IPL gekry het? “Daar is egter niks wat ons kan doen indien hy nie vir sy land wil speel nie. “Hy kan egter nie elke keer besluit in watse wedstryde hy wil speel nie. Ons is té sag met dié spelers van wie ons hou, maar hy moet nou ook sy kant bring. Hy moet meer professioneel wees. “Anders moet ons begin besluite neem wat niemand van gaan hou nie.” Shakib het gesê hy is mentally en physically uitgeput en sal daarom nie gereed wees om in Suid-Afrika te speel nie. “Indien ek my huidige toestand in ag neem, dink ek nie ek kan nou nog internasionale krieket speel nie. “Indien ek nou ’n break kry, sal ek weer my mojo terugkry. Ek sal dan meer gefokus wees om vir my land te speel. In die reeks teen Afghanistan het ek soos ’n passasier gevoel en dit was nie goed nie.” Shakib het in dié reeks 74 lopies aangeteken en sewe paaltjies geneem in die drie ODI’s en twee T20’s teen Afghanistan. “Ek het dit nie geniet nie. en dink nie ek moet in Suid-Afrika wees nie.”