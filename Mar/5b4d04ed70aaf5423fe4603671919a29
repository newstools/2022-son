MANCHESTER United is ryp vir nog ’n lekker pak slae. Dít is die gevoel van Tottenham Hotspur se bobaas-striker en rekord-doelevraat Harry Kane voor Saterdag se ontmoeting in die Engelse Premierliga (EPL) met die Red Devils in Manchester. Spurs se liga-veldtog is weer op koers nadat hulle Maandag met 5-0 met Everton klaargespeel het. Kane het twee doele behaal en daarmee die Arsenal-legende Thierry Henry verbygesteek as een van die EPL se top-doelevrate van alle tye. United is intussen teen die planke ná ’n skandelike nederlaag met 1-4 teen bure Manchester City. Dié nederlaag was so erg dat sommige oud-spelers van United die span as vullis gedoop het en dat sekere manne onmiddellik aan die einde van die seisoen verkoop moet word. Vir Spurs, wat nog kan droom van kwalifisering vir volgende seisoen se Uefa Champions League, is dit ook van kritieke belang om Saterdag te wen en United (tans vyfde) verby te steek op die punteleer. Kane sê hy sal egter nooit die Red Devils sommer summier afskryf nie, en glo hulle gaan op hul tuisveld van Old Trafford wil wys hulle is nie so sleg soos hulle uitgemaak word nie. "United is steeds een van die league se beste spanne. Hulle het ‘n teleurstellende uitslag oor die naweek gehad,” sê Kane. “Daar sal maar altyd vanaf hul spelers ‘n reaksie wees en geleentheid om op te staan. Ons moet seker maak ons is gereed daarvoor. “Ons weet ook daar is nou ‘n gulde kans vir ons ná ons goeie uitslag en ons wil probeer om daai momentum te benut, veral weg van die huis af, teen hul skare. Dit gaan egter ‘n taai wedstryd wees. Hulle het so ‘n paar great spelers.” In die spanne se vorige ontmoeting in die EPL in Londen het United met 3-0 gewen. Spurs was toe in ’n deurmekaarspul met Nuno Espírito Santo as manager. Sedert Antonio Conte as sokkerbaas oorgeneem het, was daar merkbare verbetering by Spurs, hoewel Kane-hulle wedstryde gaan verloor het wat hulle eintlik moes wen.