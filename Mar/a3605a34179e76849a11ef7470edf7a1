DAAR kan ’n paar vuurwarm-derbies verwag word wanneer klubrugby in die Westelike Provinsie (WP) amptelik op 2 April afskop. Luidens ’n lys van fixtures in Son se besit gaan die kampioen in Superliga A, Durbanville-Bellville (Dur-Bell), die verdediging van sy titel, wat hy in 2019 gewen het, teen Hamiltons afskop. Hamiltons is tans goed op dreef in voorseisoense wedstryde, en het dit laas naweek in ’n vriendskaplike wedstryd bewys deur Helderberg met 31-12 kaf te draf. Die Superliga A-nuweling en 2019 se Super B-kampioen, Kuilsrivier, skop sy veldtog af met ’n wedstryd teen Northlink College (NTK). Vir die manne van die Kuila behoort dit ’n maklike wedstryd te wees, hoewel NTK een van Super A se Die Hard-spanne die laaste paar seisoene is. NTK het reeds gewys hy gaan nie sommer gestoomroller word nie. Dié span kan self verwoesting saai, en het dit bewys laas week deur Goodwood met 43-0 te looi. Die interessantste kragmetings vind egter in Super B en C plaas. In Super B word daar sommer vroeg met die eerste van vele derbies onder klubs aan die voet van die Helderberg afgeskop. St. George’s (Strand) kom teen Helderberg (Somerset-Wes) te staan. Die Lulu Boys het laas naweek in ’n friendly vir Macassar met 29-26 gebêre en lyk na die vroeë gunsteling om in dié derby te seëvier. Bellville teen Hands and Heart kan ook groot opwinding oplewer. Die naweek is dit vir verskeie klubs ’n laaste kans om hul voorbereiding te doen. Daar is egter verskeie klubs wat die eerste en tweede naweek van die seisoen loslootjies (byes) geniet, en die geleentheid het om dalk nog friendlies in te pas om hul voorbereiding af te rond. Die voorlopige fixtures is Super A Kuilsrivier t Northlink; Hamiltons t Dur-Bell; Brackenfell t Tygerberg; Paarl t Union Milnerton; Hamlets t Valsbaai; Villagers t Maties. *SK Walmers, UWK en Ikeys (bye). Super B Goodwood t Busy Bees; St. George’s t Helderberg; Young Peoples t Langa; Belhar t All Saints; Bellville t Hands and Heart. *Collegians, Scottsdene Central, Franschhoek, Vineyards (bye). Super C Kylemore t Raithby Universals; Blue Stars United t Blue Jets; Pniel Villagers t Maccasar; Morning Stars t Albions; Strand Liga t Elsies River United. *CPUT, Strand United, Rangers, Eersterivier, Kraaifontein (bye). City League Polisie t Masiphumelele; Western Zebras t Young Ideas. *Silvertree, Hamdediehs, Caledonian Roses, Gardens en Violets (bye). Northern League Stellenbosch Coronations t Delft; Van der Stel-Evergreens t Blakes; Young Wesleys t Whistling Wheels; Windmeul United t Sir Lowrians. *Manenberg Rangers en Excelsior (bye). Southern League Retreat t Atlantis. *Lagunya, Rocklands, Noordelikes, Thistles, Titans, Peninsula en Young Stars (bye).