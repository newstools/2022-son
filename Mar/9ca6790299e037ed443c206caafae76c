NOG ’n nederlaag en Eddie Jones­ sal homself dalk moet regmaak vir ’n vroeër as beplande retirement. Jones, coach van Engeland se rugbyspan, is al weer onder massiewe druk. Dié land se rugbyskrywers het weer vinnig die gif-penne gegryp om twyfel te saai oor die Australiese boorling se kanse om die Rose volgende jaar tot World Cup-glorie te lei. Onder Jones se termyn gaan dit nou die derde jaar agtereenvolgens wees, dat hy nie die Roses tot Sesnasies-sukses kon lei nie. Daar bestaan ook ’n goeie kans dat Engeland - net soos verlede jaar - die Sesnasies as die tweede laaste span (vyfde) gaan afsluit. Dit is nou as Skotland vir ’n massiewe opskudding sorg deur Ierland eerskomende naweek te klop. Die Rose kom intussen in Parys teen ’n onoorwonne Franse span te staan. Frankryk moet wen om sy eerste Sesnasies-kroon sedert 2010 te kan lig. Die Hane het verlede seisoen bitter naby daaraan gekom om hul titel-droogte te breek, maar het op dramatiese wyse teen Skotland verloor. Sedert Fabien Galthié die nuwe coach van die Franse geword het, was daar egter elke jaar verbetering onder sy jong groep spelers. Hulle lyk basies al reeds na die finished product, en dit boonop nog bietjie meer as ’n jaar voor volgende jaar se World Cup. Frankryk is ironies genoeg die gasheer vir dié skouspel en wil geskiedenis maak. Die Hane het al in drie World Cup finals gespeel, maar kon nie een wen nie. Jones, wat bekend is dat hy nie toelaat dat die media hom onder kry nie, was die week vol bek toe hy uitgevra is oor sy span se kanse teen ’n baie goeie Franse span. Jones het gesê: “Daar is nie een span, nie eers in die geskiedenis van die spel, wat nie kwesbaar is nie. “Om dit te ontbloot gaan Saterdag belangrik wees. Ek voel ons het teen Ierland uitstekend gespeel, ons sal Saterdag teen Frankryk nog beter wees.”