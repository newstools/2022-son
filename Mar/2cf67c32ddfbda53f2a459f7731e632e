ACHILLE Cloete het die vertroue wat Adrian Birrell, die Rocks se afrigter, in hom geplaas met ’n skitter boulvertoning terugbetaal. Die 20-jarige blitsbouler was saam met sy kaptein Pieter Malan en Stiaan van Zyl aan die spits van die Rocks se sege van 27 lopies oor die North West Dragons. Cloete wat sy debuut in dié formaat vir Rocks gemaak het, het 3/31 in 10 beurte in die Momentum One Day Cup-wedstryd Vrydag in Potchefstroom platgetrek. Die boorling van Franschoek het met sy eerste bal van sy eerste boulbeurt, die Dragons se aanvangskolwer Lesego Senokwane vir ’n duck uitgeboul en met die laaste bal, Shaylen Pillay been voor paaltjie (bvp)  betrap. Dit was net die regte begin vir die Rocks wat danksy Malan en Van Zyl se heldedade met die kolf, 251/8 kon bereik. Van Zyl het sy sewende 100-tal van sy loopbaan behaal toe hy 'nonoorwonne 114 van 145 balle (9 x 4) aangeteken het, terwyl Malan wat op nr.4 kom kolf het, 98 (7x4, 1x6) lopies gemoker het. Saam het die twee kolwers ’n vennootskap van 173 om die derde paaltjie behaal wat grootliks bygedra het dat die Paarliete 251 kon bereik nadat hulle in ’n stadium op 27/2 omtrent gesukkel het om aan die gang te kom. Ander boulers wat tot die sukses bygedra het, was Hardus Viljoen (3/51), Ferisco Adams (2/53), Siya Mahima (1/40) en Michael Copeland (1/11). Dit het bygedra dat die tuisspan vir 224 uitgehaal kon word. Intussen het Westelike Provinsie Blitz Vrydag op Nuweland met 38 lopies teen die Knights vasgeval. Die besoekers van Bloemfontein het 304/6 in sy kolfbeurt behaal terwyl die WP almal vir 266 in 48.3 boulbeurte uitgehaal is. Die Kapenaars skuif af na die derde plek met 10 punte terwyl die Rocks, ook met 10 punte, vierde is. 