DIE Bayhill-organiseerders gaan nie ransom gehou word deur “individue wat controversy” wil veroorsaak nie. Só waarsku PJ Williams, toernooi-direkteur van die Bayhill Premier Cup, oor die onnodige narratief wat sekere individue op social network push. Die 33ste weergawe van die Paas-toernooi vir o.19 spelers word van 13 tot 18 April weer op die Erica Park in Belhar aangebied. Die toernooi, post Covid-19, staan ook nou bekend as die Roger Clayton Cup. Dié stigterslid van die grootste jeug-toernooi in die land is in September 2020 oorlede. Dit is die eerste toernooi sonder Clayton en sy teenwoordigheid en veral sy stem gaan erg gemis word. Williams-hulle word vanjaar gekruisig oor die feit dat een van die groepe (B) nog nie volledig is nie, met een span (wild card) wat nog bevestig moet word. Die argument wat gebruik word is dat spanne in groep B nou nie voldoende kan voorberei vir die toernooi nie. Maar Williams het verseker dat spanne wel betyds ingelig sal word oor al hul teenstanders. “Ek weet nie wat die haas is nie. Ons is besig daarmee en boonop sal spanne wel voor die toernooi weet teen wie hulle speel. “Hulle sal weet indien dit dan Barcelona is en dan kan hulle self besluit of hulle wil onttrek,” het Williams skertsend gesê. Hy is van mening dat hy hom ook nie aan persone steur wat valse inligting oor die gewilde toernooi versprei nie. “Dit is mense wat skaars die toernooi bywoon,” verduidelik Williams verder. “Hulle hou van controversy. Die regte soccer lover vra nie die onnodige vrae nie,” het hy gesê.