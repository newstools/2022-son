OWERHEDE in die Oekraïne sê Rusland het ’n teater en ’n swembad-fasiliteit met bomme in Mariupol bestook. Honderde burgerlikes – insluitende kinders en swanger vroue – skuil reeds in sulke plekke om van die oorlog te probeer vlug. Pavlo Kyrylenko, hoof van Donetsk se militêre streeksadministrasie, sê die Mariupol Drama Theatre en Neptune Pool-geboue is aangeval en die “Russe val burgerlikes doelbewus aan.” In die stad Chernihiv het die streeksgoewerneur, Viacheslav Chaus, gesê 53 mense is deur Russiese troepe doodgeskiet. Terwyl meer en meer burgerlikes sterf, het pres. Joe Biden van Amerika Rusland se president, Vladimir Putin, ’n “oorlogsmisdadiger” genoem. Sedert die oorlog begin het, het Biden hom daarvan weerhou om sulke uitlatings te maak. Groot-Brittanje het intussen gesê hy sal ’n Sky Sabre-missielstelsel en 100 soldate na Pole stuur. Intussen het pres. Cyril Ramaphosa van Suid-Afrika gemaan die oorlog kan Suid-Afrika se ekonomie ook erg raak. “Ons is besig om te herstel van Covid-19, maar die gevegte gaan ons ook tref. “Toe ek met pres. Putin gepraat het, het ek die gevoel gekry ’n ooreenkoms kan bereik word.” Met ’n volgende ronde onderhandelings wat wag, lyk dit asof ’n oplossing naderkom. Pres. Volodymyr Zelenskyy van die Oekraïne het gesê Rusland se eise word “meer realisties.” – Al Jareeza, SkyNews, CNN en Mail and Guardian