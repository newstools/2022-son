DAAR is beslis geen teenvoeter vir krag voorspeler-spel nie. Dit was baie duidelik toe Tukkies die rugbyspan van die Universiteit van die Wes-Kaapland Maandagaand in Bellville met 51-19 geklop het nadat hulle met die rustyd reeds met 28-0 voor was. Die besoekers het die grondslag vir die sege reeds in die eerste helfte met hul voorspelers gelê. Tukkies se sewe drieë is ’n bewys van hoe hulle spel oorheers het. Clyde Lewis, Tukkies se losskakel, het al sy span se drieë verdoel. Daar lê nou ’n moeilike stryd vir die span van Paul Treu (afrigter) voor om hul Varsity Cup-status te behou. Om sake te vererger is die plaasvervanger Bradman Grove van die veld gestuur nadat hy ’n Tukkies-speler ’n kophou toegedien het. Ofskoon dit met tye gelyk het of Udubs dalk met ’n verrassing vorendag kon kom, was dit eintlik maar van korte duur. Hantering Die kere wat die tuisspan wel aan die gang gekom het, was sy hantering power en daarby was sy besluitneming met tye ook swak. Die besoekers het so vroeg as die tweede minuut reeds gewys dat hulle die wedstryd met krag voorspeler-spel wil oorheers, en dis presies wat hulle gedoen het. Die losvoorspeler Ethan Burger het in die tweede minuut die eerste van sy twee drieë gaan druk. Boonop was Tukkies se skrumskakel Bernard van der Linde ’n doring in die vlees van die tuisspan. Hy was ’n handvol om die skrums en het spel aansienlik spoed gegee. Sy taktiese skoppe was ook akkuraat, veral in die eerste helfte toe sy span met hulp van die sterk wind die tuisspan telkemale laat omdraai het. Hy het selfs ’n drie gaan druk toe hy ’n vinnige tikskoppie van ’n strafskop gaan druk het. Die UWK het kort ná die rustyd ook die soort spel opgedis wat hulle bekend voor is toe die senter Aydon Topley gaan afrond het. Die tuisspan het dit met nog twee drieë opgevolg maar toe was die skrif lank reeds aan die muur. UWK – drieë: Aydon Topley, Justin Theys, Shaine Oderson, Justin Theys; doelskoppe: Lyle Hendricks (2). TUKKIES – drieë: Ethan Burger (2), Bernard van der Linde (2), Allister Williams, Orateng Koikanyang, Divan Venter; doelskoppe: Clyde Lewis (7). 