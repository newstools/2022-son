CASTER Semenya gaan een van talle internasionale sterre wees wat môreaand in die tweede been van Atletiek Suid-Afrika (ASA) se Atletiek Grand Prix-reeks in Kaapstad in aksie gaan wees. Die middelafstand-wêreld-ikoon gaan aan die byeenkoms in die Green Point Athletics Stadium in die Moederstad haar slag wys Die wenner van twee Olimpiese goue medaljes en ’n driemalige 800 m-wêreldkampioen gaan aantree in die 3 000 m vir vroue. Die 31-jarige sal wil bewys dat sy nog steeds ’n oorheersende krag op die baan is. Sy gaan haarself op die proef stel teen middelafstandspesialiste soos Kesa Molotsane en Glenrose Xaba. Benewens Semenya, gaan die plaaslike atleet Antonio Alkana in die mans 110 m-hekkies in aksie wees. Alkana het oor die byeenkoms gesê: “Die volgende Grand Prix is in my tuisdorp in Kaapstad en ek hoop om iets skouspelagtigs voor my familie te doen. “Ek hoop daar sal geen wind wees nie. “Ek het met ’n skouer­besering gesukkel. Maar ten spyte van dit alles het my training redelik goed verloop. “Ek was tevrede met my oorwinning in die eerste been, maar was nie gelukkig met my tyd nie. Ek het gehoop om ’n 13.05 te hardloop. Daarom sien ek uit daarna om goed voor my tuisskare te vertoon.” Die voormalige Wêreldatletiek-finalis Victor Hogan (diskusgooi) en die tweemalige Olimpiese spiesgooier Rocco van Rooyen gaan ook albei in aksie wees. Die Olimpiese nael­loper Sibusiso Matsenjwa van Eswatini gaan in ’n hewige stryd teen die plaaslike wonderkind Benjamin Richardson en die Duitse atleet Steven Muller in die naellope in aksie wees. Die program vir môreaand begin 16:00 en eindig 20:00 Kaartjies teen R100 elk is beskikbaar by www.MyAthletics.co.za.