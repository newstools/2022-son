EEN persoon is dood en vyf mense het ligte tot ernstige beserings opgedoen in 'n ongeluk. Die ongeluk het Maandagoggend omstreeks 11:45 op die M15 plaasgevind toe 'n bakkie en trok in 'n botsing betrokke was. Shawn Herbst, 'n woordvoerder vir Netcare911, sê medici het ses pasiënte op die toneel gekry met ligte tot ernstige beserings. "Een van die pasiënte het 'n hartaanval gehad. Ten spyte van die beste pogings het die pasiënt se toestand vinnig versleg en is die persoon dood verklaar." Die ander beseerdes is almal op die toneel behandel. "Nadat hulle gestabiliseer is, is hulle per ambulans na 'n hospitaal geneem vir verdere behandeling."