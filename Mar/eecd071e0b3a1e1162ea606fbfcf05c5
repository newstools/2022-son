ONDERSTEUNERS van Chelsea is nie ingenome met ’n nuwe potensiële eienaar van dié Engelse Premierliga-sokkerklub nie. Die Ricketts-familie, wat die Chicago Cubs-bofbalspan besit, het Woensdag in Engeland aangekom as een van die sterk aanspraakmakers om Chelsea oor te neem. Daar is egter net een probleem . . . Joe Ricketts se rassistiese e-posse en haatspraak teen Moslems kan die Amerikaners se bod vir Chelsea kelder. Ricketts se seun, Tom wat die eienaar van die Cubs is, sê sy pa het egter niks met die transaksie te doen nie. Herontwikkel Die Chelsea Supporters Club in Chicago waarsku egter ook die Ricketts-familie wil net hul eie sakke vol prop. Dit kan gesien word in hul besluit om die Cubs se stadion, Wrigley Field, te herontwikkel. Brian Wolff, voorsitter van dié supporters club, skryf: “In die belang van alle supporters wêreldwyd, wil ek julle vra om hul (Ricketts) aanbod van die hand te wys, ten gunste van ander wat kan voortbou op die laaste twee dekades van investment op spelers en infrastruktuur. “Meer belangrik is die investment in die ondersteuners en die waardes van die klub.” Chelsea het verskeie Moslem-spelers soos N’Golo Kante, Antonio Rudiger, Hakim Zyech en Malang Sarr in sy huidige groep.