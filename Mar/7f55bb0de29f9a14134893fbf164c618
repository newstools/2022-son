KAMEROEN en Ghana keer ná ’n afwesigheid in die vorige World Cup later vanjaar terug na sokker se grootste skouspel. Kameroen het sy plek in die World Cup in Katar Dinsdag bespreek deur Algerië uit te skakel. Ghana se Black Stars, wat ’n swak Afrikabeker-toernooi (Afcon) beleef het, kon daarvoor opmaak deur Nigerië om ’n plek in Katar te klop. Dit gaan egter hartseer wees om nie een van wêreldsokker se grootste sterre, Mohamed Salah, in aksie in Katar te sien nie. Salah en Egipte is op penalties deur Senegal uitgeskakel. ’n Mens moet egter wonder of Egipte met Carlos Queiroz as coach weet hoe om Salah reg aan te wend. Gedurende die Afcon het dit gelyk asof Egipte wegbeweeg het van ’n aanvallende benadering. Salah het ook min geleenthede gehad om doele aan te teken. Nié soos by Liverpool waar hy gereeld die agterkant van die doelhok vind nie. Marokko en Tunisië het ook vir Katar gekwalifiseer.