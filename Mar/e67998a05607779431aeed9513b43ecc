AL HET die Sharks Vrydagaand ’n bonuspuntsege van 37-20 oor die Scarlets behaal, was dit ’n uiters slordige vertoning van die span van Durban. Die rustydtelling was 6-6 elk. Die besoekers van Wallis was sonder talle van hul eerste keuse spelers, wat of beseer was, of op internasionale diens in die Sesnasiesreeks vir die Rooi Drake in aksie is. Daarteenoor was die Sharks gelaai met Springbokke.Was dit nie vir die briljante spel van een of twee individue in die Sharks se span nie, kon die uitslag van die United Rugby Championship-kragmeting maklik in die besoekers se guns gegaan het. Aphelele Fassi het met ’n voortreflike vertoning vorendag gekom wat uiteindelik die game in die Sharks se guns geswaai het. Die 24-jarige heelagter het weereens gewys waarom hy ’n goeie kandidaat is om Willie le Roux se nr.15-trui in die Springbokke se beginspan oor te neem. Fassi is goed ondersteun deur die skrumskakel, Jaden Hendrikse, wat ook by tye puik spel gelewer het. Die “Weekend Special” soos hy gedoop is, was nie net rotsvas onder die hoë bal in die laaste vesting nie, maar hy het ook elke keer gevaarlik gelyk wanneer hy in besit gestel is. En al het die Sharks vier drieë teenoor die twee van die Scarlets gedruk, het die besoekers vir lang periodes in die game die voorsprong geniet. Met die aantal talent wat hy tot sy beskikking het, sal Sean Everitt (afrigter) se span sy spel voortaan aansienlik moet opknap as hy as ’n aanspraakmaker vir die uitspeelrondes van die URC beskou wil word. SHARKS - drieë: Aphelele Fassi, Curwin Bosch, strafdrie: Marius Louw; doelskoppe: Curwin Bosch (2), Tito Bonilla; strafdoele: Curwin Bosch (3). SCARLETS - drieë: Aaron Shingler, Steff Evans; doelskoppe: Sam Costelow, Dan Jones; strafdoele: Sam Costelow (2). 