DIE Wes-Indiese Eilande staan tussen die Suid-Afrikaanse vrouekrieketspan en ’n plek in die halfeindstryd van die Wêreldbeker. Die Suid-Afrikaners kom Woensdag om 23:50 teen die Windies in hul voorlaaste rondomtaliekragmeting in Wellington, Nieu-Seeland te staan. Ofskoon die Vrouteas tans die tweede plek op die punteleer beklee moet hulle steeds die wedstryd wen. Anders moet hulle Sondag vir Indië klop om onder die vier topspanne te eindig. Indië staan die derde plek met ses punte vol met die Suid-Afrikaners met twee punte meer terwyl die Windies ook op ses punte staan. Engeland en die Kiwi's is albei op vier en een van hulle kan nog deursluip sou die Vrouteas, Indië of die Windies opslip. So die stage is gerat vir die pylvak van die eindrondes om vir groot opwinding te kan sorg. Intussen sê die Proteas se veelsydige speler Chloe Tryon daar skort niks met haar span se kolfdiepte nie nadat hulle Maandag met vyf paaltjies teen die gunsteling Australië vasgeval het. Tryon het op die kritiek geantwoord dat haar span te veel op die kolfvernuf van Laura Wolvaardt steun. Wolvaardt het in die stryd teen die Aussies 90 lopies van 134 balle aangeteken om die span te help om 271/7 te bereik. Daar is geen rede tot kommer nie,” het sy Woensdag gesê. “Laura kolf perfek, Sy is tot dusver fantasties vir ons. “Ons ondersteun elke kolwer of jy op nr. 3, 6 of 10 kom kolf. Elke speler wat kom kolf neem verantwoordelikheid en verskaf alle ondersteuning aan Wolvaardt om veral die lopietempo aan die gang te hou,” het Tryon gesê.