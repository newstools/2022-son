DIT is nié die eerste keer en nóg minder sal dit die laaste keer wees dat atlete complain oor hul uitrustings. Daar sal egter altyd na zero defect gestrewe word, sê Brandon du Plessis, voorsitter van die Wes-Kaapse Hoërskole Atletiek. Die vereniging is onder skoot nadat die kleredrag van die Wes-Kaapse atletiekspan wat tans aan die nasionale byeenkoms in Germiston deelneem, laat Saterdag eers by die versamelpunt aangekom het. Die byeenkoms het gisteraand in Gauteng begin en eindig Vrydag. Boonop was die stukke kleredrag van swak gehalte, vertel Carel Bosch, een van die vele ongelukkige ouers van die atlete. “Hier is iets vreesliks verkeerd met die skooldrag en reëlings van die Westelike Provinsie-atletiekspan. Alles onder die beheer van Brandon du Plessis,” vertel Bosch. Du Plessis het gesê hy en sy span neem volle verantwoordelikheid vir dit wat uitspeel, maar dat sekere faktore in ag geneem moet word. “Soos byvoorbeeld die kort tydperk wat die suppliers gehad het om die bestelling te neem en om dit te vervaardig,” het hy gesê. Die probleem, volgens Du Plessis, het reeds met die onlangse skuif van die Wes-Kaapse byeenkoms van die Green Point Stadium na Dal Josafat in die Paarl, begin. Boonop is die nasionale byeenkoms met een dag vervroeg. “Dit is seker die eerste keer dat ’n nasionale byeenkom op ’n Vrydag en nie ’n Saterdag klaarmaak.” Bestellings Du Plessis voeg by, in ’n poging om die bestellings betyds en gereed te kry, is daar van drie service providers gebruik gemaak. “Die een was vir die tracksuits, T-hempies en frokkies. Die maatskappye het minder as ’n week gehad om dit te vervaardig en boonop was daar load-shedding. “Ons het nie hope geld om vir ’n service providers te betaal om 400 tracksuits lank voor die tyd te maak nie. Atlete moet eers kwalifiseer dan moet daar mates geneem word en aan die sevice providers gestuur word,” het hy bygevoeg. Volgens Du Plessis het daar ook probleme opgeduik met die aanbieding van die byeenkoms wat inderhaas na Paarl geskuif moes word.