HUL doel is om die veiligheid van hul gemeenskap te verseker en noudat hulle beter toegerus is, kan hulle voortgaan om dit te doen. Vir ses buurtwagte in Eersterivier – Stratford Park, Beverly Park, High Places, Our Pride 107, Devon Park en Forest Heights – is dit waardevolle toerusting wat hulle baie sal help om misdaad in hul gebiede te bekamp. Die buurtwagte het verlede maand die toerusting, wat fietse, kopligte, flitse en handradio’s insluit, van die Stad Kaapstad ontvang nadat hulle aansoek gedoen het vir die toerusting. Farieda Adams (40), voorsitter van die Beverly Park- buurtwag, sê dit is nie die eerste keer dat hulle toerusting ontvang nie. “Dit is ons tweede batch en dit maak ’n groot verskil, veral die torches, omdat dit so donker is in die nag, so die beligting is baie goed vir ons. “Die bietjie wat ons kry, motiveer ons net op die regte tyd,” sê Adams. Adams sê verder dat die toerusting net een rol speel in hul stryd om ’n verskil te maak en dat die ander rol van die gemeenskap kom. “Die gemeenskap ondersteun ons goed, maar ek dink ons kan nog beter ondersteuning kry,” sê sy. Marina Kolbee (49), voorsitter van die Our Pride 107-buurtwag, sê haar span is dankbaar vir die donasie en voeg ook by dat hulle so graag meer mense van die gemeenskap betrokke wil maak. “Mense is bang om aan te sluit by die buurtwag omdat hulle bang is vir wat terug sal kom as hulle inligting deel en/of saam met die buurtwag werk, maar ons verduidelik aan mense wat ons doen en hoe hulle saam met ons ’n verskil kan maak. “Al sit jy in jou huis, kan jy die oë en ore wees van die gemeenskap en buurtwag en dit is wat baie mense in Our Pride 107 doen,” sê sy. Kolbee sê verder dat hulle tans ’n groot fokus op dwelms het. “Dit is wat vir ons baie heavy is en dit het ’n groot impak op ons gebied. So, ons probeer dit bekamp deur te verseker dat ons patrolleer en veral om die kindertjies in die park te beskerm waar baie van die drug-probleme is,” verduidelik sy. Opgewonde Celeste September (37) voorsitter van High Places- buurtwag, sê vir haar gemeenskap is dwelms ook ’n groot probleem, asook gangsterism en huis-inbrake wat die aandag van die buurtwag verg. “Ons voel dat ons ’n verskil maak. “Tydens die lockdown kon ons nie patrolleer nie en die crime het gestyg, maar sodra ons weer kon patrol, het dinge verbeter,” sê sy. Estelle Adams, voorsitter van Stratford-buurtwag, sê dat sy baie opgewonde is oor die handradio’s omdat dit sal verseker dat buurtwaglede in kontak kan bly wanneer hulle uit is op patrollie. “Ons beligting is ook baie, baie goed. Nou as iemand in ’n bos wegkruip, sal ons hulle kan sien. Ons is baie goed equip en kan net dankie sê aan die Stad Kaapstad dat hulle na ons uitreik omdat ons volunteers is wat nie befondsing kry nie,” sê sy.