DIE speaker van die Theewaterskloof-munisipaliteit, Derrick Appel, het die DA gevra om ’n raadslid wat van seksuele aanranding aangekla word, te skors. Dit kom nadat ’n 34-jarige vrou laas week ’n saak teen die betrokke DA-raadslid, wie se naam nog nie genoem mag word nie, aanhangig gemaak het. Son het berig die ANC het kapsie gemaak oor die bewering en het ’n beroep op die DA en die SAPD gedoen om streng teen die betrokke raadslid op te tree. Appel skryf in die brief aan die DA wat Son onder oë gehad het, hy beskou die klag teen die raadslid in ’n ernstige lig. “Vrouemishandeling word as ’n topprioriteit in die land beskou en sulke optrede kan nie geduld word nie,” lui die brief verder. Appel voeg by dat raadslede ingevolge artikel 2(b) van die gedragskode vir raadslede altyd moet optree op ’n manier wat nie die geloofwaardigheid en integriteit van die munisipaliteit compromise nie. “Ten opsigte van die bogenoemde vra ek daarom die DA se politieke leierskorps om vir (naam weerhou) te skors totdat die saak afgehandel is,” lui die brief verder. ’n ANC-raadslid van die Theewaterskloof-munisipaliteit, Rinah Meinies, het gesê jong vroue en selfs ook ouer vroue is “onveilig”, want die betrokke raadslid werk baie in die gemeenskap. Sterk Sy voeg by: “En as vrou staan ek sterk daarteen dat die raadslid steeds op vrye voet is en dat daar nog nie teen die raadslid opgetree is nie. “Ek vra ook dat daar intern ondersoek gedoen moet word aangaande die gedrag wat nou aan ons bekend is en dat die raadslid onmiddellik geskors moet word.” Die ANC-leier in die Wes-Kaapse wetgewer, Cameron Dugmore, sê op sy beurt hulle is “woedend” oor die bewerings. Hy voeg by: “Raadslede word gekies om gemeenskappe te verteenwoordig, te verdedig en die belange van die mense te bevorder. “Waarvan hierdie DA-raadslid beskuldig word, is verraad van die vertroue en ’n growwe voorbeeld van geslagsgebaseerde geweld.” Die Wes-Kaapse DA-voorsitter, Jaco Londt, sê die DA is reeds besig met interne prosesse. Hy sê egter: “Daar is ’n skeiding tussen die party en die staat. Die speaker van die raad moet die gedragskode volg en die reëls van die raad toepas.”