DIE Liverpool manager, Jürgen Klopp, is tevrede met hoe sy span op die harde manier vir die kwarteindronde van hierdie seisoen se Uefa Champions League gekwalifiseer het. Liverpool het met 0-1 teen Inter Milan op Anfield verloor, maar is deur na die volgende ronde op ’n aggregate van 2-1 nadat hulle Milan in die eerste been met 2-0 geklop het. Volgens Klopp kon sy span dié tweede been ook wen, maar die afronding voor die doelhok was maar baie swak. “Dit is nou nie dat ek oorstelp kan voel nie – ek is rêrig bly ons is deur, want toe ons sien teen wie ons (in die last 16) moes speel, het ons geweet dit gaan ‘n moeilike een wees,” sê Klopp. “Ná twee bene is ons egter nou deur en ek dink ons verdien dit. Oor sy doelevrate se verbroude kanse sê hy: “As ons ons kanse benut het van set-pieces en ander situasies, kon ons gewen het. Die enigste ding waarin ek belangstel, is die punt dat ons deur is.” Mohamed Salah en Joel Matip het die beste kanse gehad om doele vir Liverpool aan te teken. Salah sê oor sy verbroude kanse: “Die bal het twee keer die paal getref. Miksien beteken dit ek sal volgende keer drie aanteken. Ek gee nie om nie, solank ons net kon kwalifiseer. “Hierdie wedstryd is ’n goeie een waarvan ons kan gaan leer, al is dit altyd belangrik om te wen. Soos vanaand waar jy die paal twee keer tref en ander kanse mis. Dit kan soms gebeur. Die goeie ding is dit het nie in ’n ligawedstryd (Engelse Premierliga) gebeur nie. Nou het ons gekwalifiseer - dit is great.” Intussen het Bayern Munich ook Dinsdagaand vir die kwarteindronde gekwalifiseer deur behoorlik die vloer te vee met RB Leipzig in dié klubs se tweede been-ontmoeting. Bayern was met 7-1 baas in Munich se Allianz Arena en is met ’n aggregate van 8-2 deur na die volgende ronde.