DIE Blitsbokke hoop hulle kry in die volgende paar sewesrugbytoernooie van die Wêreldreeks die kans om hul teen sterker teenstand te toets. Die Suid-Afrikaners minag met dié stelling glad nie die ander spanne in dié reeks nie, maar tot dusver het al die gereelde spanne nie aan vorige toernooie deelgeneem nie. Nieu-Seeland moet nog in vanjaar se reeks hul verskyning maak, terwyl Fidji en Samoa aan die vorige twee toernooie in Málaga en Seville (Spanje) moes onttrek weens positiewe Covid-19-gevalle. Die Blitsbokke is tans die weghol-voorloper in vanjaar se reeks nadat hulle al vier toernooie tot dusver gewen het. Maar, met sewes se Statebondspele en World Cup wat ook nog die jaar gespeel moet word, weet Neil Powell (coach) sy span sal een of ander stadium teen die afwesiges in aksie moet wees om hulself te meet, om ordentlik vir dié twee groot toernooie te kan voorberei. Powell sê: “Sover ek weet glo ek hulle (Nieu-Seeland) gaan in die volgende toernooi wees. Hulle het onlangs in wedstryde teen twee Fidjiaanse spanne en Australië gespeel. “Die feit dat hulle dit gedoen het, wys dat hulle intensie is om by die volgende toernooie uit te kom. “Dit gaan interessant wees om te sien hoe die (afwesige) spanne vaar ná ’n baie lang tyd uit. Dit is spanne wat altyd kompeterend is, en dis goed vir ons ouens om teen hulle te kan speel. Ons kan nie wag tot ’n Statebondspele of Wêreldbeker, om die eerste keer teen hulle te speel nie. “Ons gaan moet agterkom hoe hulle speel. Veral vir die jong manne in ons groep soos ’n Christie Grobbelaar, Ronald Brown, Darren Adonis en Shaun Williams, wat nog nie baie teen hulle gespeel het nie.” Die Blitsbokke vertrek volgende naweek om aan die Singapoer-toernooi deel te neem.