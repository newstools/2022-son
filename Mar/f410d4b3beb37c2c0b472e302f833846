DIE Rocks sal Woensdag sonder twee van sy sleutelspelers - die veelsydige Hardus Viljoen en die lopievraat-kolwer Janneman Malan - moet klaarkom. Die Rocks is vandag op Kingsmead in Durban in hul derde wedstryd in die reeks teen die Dolphins in aksie. Viljoen sukkel met ’n besering terwyl Malan hom sal aansluit by die Proteas vir die reeks teen Bangladesj. Die afwesigheid van Malan is ’n reuse-terugslag vir die Rocks aangesien hy tot dusver die span se anker met die kolf was. Hy het in twee beurte 162 lopies (93 en 69 onderskeidelik) behaal. Sy afwesigheid kan die deur ooplaat vir die SA o.?19-speler George van Heerden om sy debuut vir die Rocks te maak. Die veelsydige Viljoen sukkel met ’n besering en sal volgens die span se afrigter, Adrian Birrell, vir tussen 7 tot 10 dae buite aksie wees. Viljoen was die held vir die Rocks toe hy in die laaste beurt teen die Knights, sy span met ’n reuse-ses laat seëvier het. Birrell sal heel waarskynlik die draaier Shaun von Berg inspan om sy draaibal-opsies te versterk. Die Rocks staan op vier punte ná twee wedstryde met die Dolphins wat steeds punte-loos is ná die naelskraapse nederlaag teen die Titans. Die Westelike Provinsie Blitz kom vandag teen die Warriors op Nuweland te staan en sal sonder Zubayr Hamza en Kyle Verreynne wees. Albei spelers is by Mark Boucher se Proteas vir die reeks teen Bangladesj. Die Kapenaars spog met ’n skittersege oor die Lions danksy goeie kolfwerk deur George Linde en Beuran Hendricks. Hendricks, wat op nr.11 kolf, was die onverwagse held in sy span se sukses toe hy ’n ses van die boulwerk van Wiaan Mulder geslaan het om sy span van ’n oorwinning te verseker. Salieg Nackerdien, die Blitz se afrigter, sê: “Dit is altyd goed dat jy die vertroue kan hê dat ’n tailender vir jou ’n job kan doen, soos wat Beuran gedoen het.” Daniel Smith sal vir Nackerdien die paaltjiewagter- handskoene by Verreynne oorneem.