DIE Bulls gaan Woensdagaand (afskop 20:00) alles in die stryd werp om die Sharks se onoorwonne rekord in die Currie Cup-reeks op Loftus Versfeld tot ’n einde te bring. Gert Smal, hoofafrigter van die Bulls, het ’n paar veranderinge aangebring aan die span wat ’n week en ’n half gelede ’n belangrike oorwinning van 53-27 oor Griekwas in Kimberley behaal het. Cyle Brink is terug in die span nadat hy van ’n dyspierbesering herstel het wat hy vroeër vanjaar in die openingswedstryd van die Currie Cup-veldtog opgedoen het. Lostrio Hy vorm ’n gedugte lostrio saam met die kaptein, Arno Botha en WJ Steenkamp. Kowie Roos, wat sy buiging vir die Bulls van die bank af in Kimberley gemaak het, is in die beginspan ingesluit. Roos sak met Lizo Gqoboka en die haker Schalk Erasmus in die voorry. Morné Steyn vorm die skakelpaar met Keagan Johannes. “Die Sharks en die Cheetahs bly die enigste spanne wat al vier hul games tot dusver gewen het. Dit wys hulle is weer sterk aanspraakmakers op die Currie Cup-titel,” het Smal gesê. “Daar sal geen ruimte vir foute wees teen ’n span wat ons sal straf as ons nie klinies is nie. Ons sal dus op ons beste moet wees as ons op Loftus Versfeld wil terugkom op die wenpad.” Kurt-Lee Arendse, Canan Moodie, Lionel Mapoe, Harold Vorster, Madosh Tambwe, Morné Steyn, Keagan Johannes, WJ Steenkamp, Arno Botha (k), Cyle Brink, Janko Swanepoel, Walt Steenkamp, Kowie Roos, Schalk Erasmus, Lizo Gqoboka. BANK: Johan Grobbelaar, Gerhard Steenekamp, Jacques van Rooyen, Ruan Nortjé, Elrigh Louw, Marco Jansen van Vuren, Chris Smith, Cornal Hendricks.