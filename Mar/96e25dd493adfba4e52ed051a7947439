ANTON Moolman en Franzel September, coaches van onderskiedelik die SWD-Arende en Boland-Kavaliers, is albei tevrede ná hul spanne se ontmoeting in ’n vriendskaplike wedstryd in Bredasdorp. Die Kavaliers het Saterdag met 27-7 gewen. Ná dié suksesvolle uitstappe sê September hy is gereed om sy groep vir deelname aan die Curriebeker se Eerste Liga bekend te maak. Hy sal dit teen einde van dié week doen. Moolman sê op sy beurt hy sal eers ná die Arende se opwarmingswedstryd teen die Oostelike Provinsie (oor twee weke) sy groep aankondig. September het aan Son verduidelik: “Ek dink ons het goeie vordering gemaak. Ons is nou in staat om die seisoen vorentoe te vat. “Daar was baie positiewe aspekte van ons spel waarmee ek tevrede is.” Intussen is die Boland se friendly teen die Westelike Provinsie afgestel. Dit sou môre plaasvind. Moolman het intussen vir Deon Carstens, die oud-WP en Kavaliers-skrumskakel, by sy groep betrek. Carstens het verlede jaar nog vir die Bolanders uitgedraf en was een van die spelers wat speelkans op die Glaskasteel-sportterrein gekry het. Die Arende speel op 19 Maart teen die OP in Plettenbergbaai. Moolman sê: “Vir ons eerste uitstappie as span is ek baie tevrede.”