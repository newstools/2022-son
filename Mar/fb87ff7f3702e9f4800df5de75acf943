DIE Bergrivier-munisipaliteit is oorstelp met trots nadat Inge Theron een van vele wenners uit die Weskus-streek was om met toekennings weg te stap by die jaarlikse Wes-Kaapse Sporttoekennings. Dié plegtigheid het oor die naweek in die Cape Sun in Kaapstad plaasgevind. Theron, voorsitter van die Velddrif-netbalklub en wedstryd-sekretaris vir die Weskus-netbalfederasie, is as vrywilliger van die jaar aangewys. Ray Van Rooy, burgemeester van die Bergrivier-munisipaliteit, en Brandon Brand, het Theron bedank omdat sy die Bergrivier-munisipaliteit op die ‘map’ gesit het. Sy is ook deur die Weskus-netbalfederasie geluk gewens. Volgens hulle maak Theron groot opofferings vir die gemeenskappe van die Weskus, veral in Velddrif. Oor haar toekenning het Theron gesê: “Ek wil my netbalklub bedank, en veral vir Anina Brand, wat my vertrou het om die klub en die gemeenskap van Velddrif te lei, en vir hul ondersteuning. “Dankie ook aan Weskus-netbal wat my genomineer het en my die geleentheid gegee het om in alle aspekte van die sport en myself te laat groei. “Ons was goed verteenwoordig as genomineerdes en ek is bly om deel van die uitstekende span te wees.” Ander wenners is: Suzette Visser (afrigter van die jaar), Brandon Brand (tegniese uitnemendheid), Weskus A-vrouespan (span van die jaar) en Weskus-Netbal-federasie (federasie van die jaar).