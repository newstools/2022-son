’N 44-jarige man is in die Oos-Londen-landdroshof op borgtog van R20 000 vrygelaat ná sy verskyning oor beweerde belastingbedrog. Kapt. Yolisa Mgolodela, ’n Valke-woordvoerder, sê Mlingani Mlanga, die direkteur van Mlanga McDonald Incorporated, het BTW-opgawes deur e-filing ingedien en insetbelasting terugbetalings geëis wat nié aan die maatskappy verskuldig was nie. Sy sê die SA Inkomstediens het eise van meer as R4 miljoen ontdek en die saak is in 2018 aangemeld. Mlanga is Dinsdag in hegtenis geneem en het dieselfde dag in die hof verskyn toe hy op borgtog vrygelaat is. Die saak is tot 16 April uitgestel sodat afskrifte van die dossiere aan sy verdedigingspan oorhandig kan word. – Algoafm 