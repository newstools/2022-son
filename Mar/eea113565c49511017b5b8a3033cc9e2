JY SAL dié naweek die kans kry om die hardwerkende akteurs van die opkomende fliek Bloed Betaal 2 te sien. Die stigter van die vervaardigingsmaatskappy Mojam Films, Mark Matroos, vertel Bloed Betaal 2 is die opwindende opvolg van Bloed Betaal 1. Hy sê hulle wou die opvolg-verhaal vertel van ’n woedende pa wat wraak neem nadat sy onskuldige kind in die eerste aflewering tydens ’n drive-by-shooting doodgeskiet is. “Die pa het toe sy kind se moordenaar doodgeskiet en nou is die gangster Spider se suster uit die tronk vrygelaat. Sy wil nou haar broer se dood wreek.” Die opkomende aktrise Dawn Fisher vertolk die hoofrol van Spider se suster, Scar. Mark vertel die doel van Mojam Films is om kinders uit die gemeenskappe ’n kans in die filmbedryf te gee. In 2021 het Mojam Films ’n oudisie gehou waar daar meer as 200 mense uit alle vlakke van die samelewing, van so jonk as 5 tot 70 jaar oud opgedaag. “Slegs ’n paar het die cut gemaak en die kans gekry om in hul eerste fliek te speel. “Ons was so oorweldig met die talent wat ons mense het,” vertel Mark trots. “Die meeste van die rolverdeling is onopgelei en ongekwalifiseerd, maar ons as Mojam is altyd op soek na versteekte juwele in ons gemeenskappe.” Mojam Films gaan die Saterdag 19 Maart hul trailer­ aan die public wys by die Portlands Indoor Centre in Mitchells Plain. “Ons nooi die gemeenskap om uit te kom. “Dit gaan nie net ’n twee minute trailer wees nie. Daar gaan ook entertainment en versnaperinge wees. Mense moet uitkom en ons ondersteun, want hierdie is kinders uit ons gemeenskappe wat aan die projek deelneem.”