AS DAAR ’n prys of toekenning was om jong talent te ontgin én te ontwikkel, dan het Cape Town City se Derde Liga-coach, Neven Payne, die prys loshande gewen. Dit is ook juis waarom City se larnie, John Comitis, die voormalige Hellenic legend weg van sy boyhood-klub gelok het om talent vir by sy klub te laat floreer - en hoe! Comitis eis net die beste en dit is waarom hy Payne se dienste vir sy Academy-spelers aangeskaf het. “Hy was altyd ’n uitstekende mentor,” het Comitis bygevoeg. Payne, wat presies ’n jaar by City is, het beslis nie teleurgestel nie. Dit is omdat hy spelers soos Jaeden Rhodes en Luphumlo ‘Kaka’ Sifunba, wat nou met City se senior span oefen, hul breaks gegee het. Dan is daar ook ander gedugte talent soos Unathi Radebe wat tot die Diski-span bevorder is. Ten spyte van Payne se positiewe impak met die jonges, sit hy nou met ’n dilemma. Die ding is dat Payne se span, wat meestal uit jong tieners bestaan, bo hul gewig boks en hul man staan in die Derde Liga-veldtog. City is tans net vyf punte agter die voorloper, Hanover Park en dit is duidelik dat Payne se spelers honger vir sukses is. “My mandaat is om spelers te ontwikkel en reg te kry vir die senior span. Die realiteit is dat die spelers my verwagtinge oortref met die manier hoe hulle hulself toepas. Hulle vaar goed in die liga. “Onthou, my eerste doel is nie sukses nie, maar hoe verduidelik jy dit aan die jonges wat honger vir sukses is?”