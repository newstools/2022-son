AS JY nog nie kans gehad het om na die veelbekroonde teaterstuk Die Poet, Wie’s Hy gekyk het nie, moet jy jou hierdie week na die Kunstekaapteater haas. Dié teaterstuk wat hulde bring aan die ikoniese digter en dramaturg, Adam Small, is van 16 tot 19 Maart op die planke. Die produksie het in 2021 vyf Fiësta-toekennings gewen, insluitend die gesogte toekenning vir beste feesproduksie. Die Poet, Wie’s Hy handel oor Small, wat nie in diens van politiek of enige sosiale gelofies gestaan het nie. Sy trou lê by sy gewete. Sy taal het ’n atmosfeer en ’n merkwaardige teenwoordigheid geskep. Dit dra die volle lot en noodlot van die mense wat dit praat. Die teaterstuk laat die vraag by jou opkom – wie’s die poet wat ons steeds help om ons herkoms te erken, ons in mekaar te herken en ons toekoms saam te verken? Die meesterlike akteur en kunstenaar, Dean Balie, lei die teaterstuk met die ewe indrukwekkende Khoisan Gypsy wat hom begelei. Saam bring hulle lewe aan Small se grootste literêre werke. Die begaafde kunstenaars gebruik inheemse musiekinstrumente soos die boog en ramshoring. Jo-Ann Floris skryf op litnet.co.za Balie kan op sy eie sy man staan, maar met die manne van die Khoisan Gypsy Band, op enigiets van ingewikkelde instrumente tot basiese olieblikke, word ’n mens plesierlik tussen emosies rondgegooi. “En Balie trap nie een keer skeef nie. Dis of die manne met die snare en die horings by hom ingeplug is. Hy is meesterlik met die gladde beweging van sing, dans, preek, bid en kitaar slaan. “Maar die produksie is nie ’n geteem en ’n gekla nie. Dit is Small op sy beste. Die gedigte wat gekies is, is die eggo van sy skerp sosiale kommentaar op geloof (en soms die uitbuiting daarvan), die liefde en die hoop.” Ek moet self my kop in skaamte sak en bieg ek het nog nie die teaterstuk gekyk wat skoonskip gemaak het by die Fiëstas nie. So, ek gaan beslis myself en sommer familie en vriende by die Kunstekaap kry. Jy moet dieselfde doen, want hierdie teaterstuk skyn die lig op die werke van die man wat diep spore vir ons gemeenskappe oopgetrap het. Kaartjies vir Die Poet, Wie’sHy is by die Kunstekaapteater asook Computicket beskikbaar.