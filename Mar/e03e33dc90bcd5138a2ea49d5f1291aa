DAARDIE dag toe jy jou eerste lig in hierdie wêreld aanskou het, toe het jou dierbare moeder jou brose lyfie teer teen haar bors vasgedruk. Daar het ’n traandruppel van blydskap oor haar wang gebiggel. Vir nege maande het jy onder haar hart gelê. Jy was die nuutste toevoeging tot die familie. Daai bondeltjie vreugde, wat gekoester moet word. Jy het gulsig aan haar borstepel gedrink en jy kon daardie warm liefde voel wat sy na jou toe uitstraal. Van die eerste dag af het haar moederinstink toegeneem. Sy het jou genurse as jy siek was. Saam ’n traan gestort as jy pyn het. Die seer gesond gesoen as jy geval het. Sy was daar teen die atletiekveld om jou te ondersteun. Met die moeilike skooltake het sy gehelp. Sy het vir jou opgestaan en jou beskerm tot die beste van haar vermoë. Die beste van alles is dat sy altyd vir jou bid en groot drome vir jou koester. Vandag is jy ’n jong tienermeisie wat dink jy ken die lewe. Jy ontmoet dan die ou … Sy blink glimlag laat vlinders in jou maag nes maak. Die tatoes op sy arms en borskas lyk cool. Die ringe aan sy vingers en goue kettings om sy nek is iets om oor te brêk. Jy’t nou die kwaaiste ou losgeslat. Nou begin jy teen jou dierbare moeder te rebelleer, want sy keur nie jou berk goed nie. “Daai mannetjie voorspel moeilikgeit!” probeer sy jou waarsku. Maar jy smeer jou alie – wat nog na babapoeier ruik – aan haar vermaning af. Daardie moeder wat jou van die begin af deur dik en dun bygestaan het, staan jy nou af vir ’n vuilgat- berk. Een wat jy maar nou eers ontmoet het. Jy weeg haar liefde op teenoor ’n sleg etter wat miltsteek kry as hy aan werk dink. ’n Gemors wat heeldag met sy skolliebrase op hoeke uithang. Dan begin hy jou boonop dik skop, want hy wil sy manlike stempel op jou afdruk. Elke naweek dra jy donkerbrille, om jou blou geslaande oë weg te steek. Maar jy wil hom nie los nie, want “hy is dan so oulik!” – ag asseblief! Binnekort trek daardie gebroedsel jou saam met hom af tot in die donker put van die hel – in teenstelling met die mooie drome wat jou moeder vir jou gekoester het. Nou stort daardie moeder trane oor haar kind, wat vir nege maande onder haar hart gelê het, maar nou diep in hart trap. Maar steeds sal daardie moederhart biddend bly vir jou, want sy het jou met liefde die wêreld in gebring. Jong meisie, skrik wakker asseblief, voordat dit te laat is!