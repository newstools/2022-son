DIE aansoek om verlof tot appèl teen haar skuldigbevinding en vonnis op moord, het Dinsdag geflop vir Christolene Swartbooi (25) toe dit in die Oudtshoorn-streekshof van die hand gewys is. Swartbooi is vroeër daaraan skuldig bevind dat sy Christopher Ewerts die aand van 25 Januarie 2020 doodgesteek het. Sy is 10 jaar tronkstraf opgelê. Ewerts was Swartbooi se berk én pa van haar tweejarige kind. Sy het in die hofsaak aangevoer dat sy uit selfverdediging opgetree het omdat Ewerts haar met sy vuiste in haar gesig geslaan het. Sy het by monde van haar regsverteenwoordiger, Wenzel Botha, gesê daar is ’n goeie kans dat ’n ander hof tot ’n ander bevinding sal kom. Teengestaan Hy voer aan dat goeie vooruitsigte daarvoor bestaan omdat die oorledene die aggressor was en sy die reg gehad het om haarself te verdedig. Die staatsaanklaer Brandon Smith het die aansoek teengestaan omdat Swartbooi bedoel het om Ewerts dood te maak. Sy is ook met ’n ligter vonnis begenadig, het Smith gesê. Streeklanddros Sylvia Mandla het in haar uitspraak gesê die applikant moet bewyse voorlê dat die appèlhof tot ’n ander beslissing sal kom. Mandla het verder gesê die hof was in sy uitspraak reeds lenient deur af te wyk van die minimum van 15 jaar tronkstraf. “Geen persoon het die reg om die lewe van ’n ander te neem nie. Die applikant kan ná die uitdiening van haar vonnis na haar familie terugkeer, maar nie die oorledene nie. “Die hof is van mening dat geen ander hof tot ’n ander beslissing sal kom met die getuienis voor hierdie hof nie,” het Mandla beslis .