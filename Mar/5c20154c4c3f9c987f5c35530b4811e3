DIT is nié aldag dat ’n atletiek-afrigter ’n naelloop-titel saam met sy atlete wen nie. Dit is egter presies wat oor die naweek gebeur het toe die 40-jarige Jonathan Dreyer saam met sy drie spanmaats van die Itheko-atletiekklub, Keegan van der Merwe (26), Milano Jantjies (19) en Taariq Welcome (21), as Westelike Provinsie Atletiek se 4x100m-aflos klub-kampioen gekroon is. Dreyer vertel: “Ja, ek is ’n 40-jarige meesters-atleet wat ook ’n naelloop-afrigter is. “Ons het eintlik nie veel vir die aflos geoefen nie en het net ’n paar relay drills voor die race gedoen. “Ek het die manne bietjie advies gegee en dit was maar al. Ons het net uitgegaan en gaan hardloop en die wedloop teen sterk teenstand in 42.02sek. gewen. “Ons was dus uiteraard in ons noppies om as WPA se klub-kampioen in die 4x100-aflos gekroon te word.” Jantjies, van Belhar, het WPA se junior span gehaal om aan die 100 en 200m by die SA Junior byeenkoms wat van vandag tot 2 April in Potchefstroom plaasvind, deel te neem. Van der Merwe, wat van Beacon Valley in Mitchells Plain afkomstig is, het vir die WP senior span gekwalifiseer. Hy gaan aantree vir die 200 en 400 by die SA senior byeenkoms. Die Groenpunt-atletiekstadion gaan gasheer speel vir die senior champs wat van 21 tot 23 April in die Moederstad plaasvind. Volgens Dreyer is Welcome eintlik ’n 400m--atleet. “Taariq was vanjaar vir die eerste keer in aksie op die WP-byeenkoms. Hy het dus nog ’n kans om vir die nasionale champs in die 400 te kwalifiseer,” sê Dreyer. As ’n meesters atleet in die 40-jarige kategorie kwalifiseer Dreyer om aan die Wêreldbyeenkoms vir Meesters deel te neem. Dié byeenkoms gaan vanjaar van 29 Junie tot 10 Julie in Tampere in Finland plaasvind. “As ek Suid-Afrika daar wil verteenwoordig sal ek uit my eie sak daarvoor moet betaal. “Dit is baie duur. So, ek sal dus moet probeer om borge daarvoor te kry. “Ek is die huidige WP-rekordhouer vir 35-jariges in die 100 (10.95 sek.) en in die 200 (22.2). “Ek is ook die 100m-rekordhouer vir 40-jariges (11.13), maar is ook dol oor afrigting,” het Dreyer bygevoeg.