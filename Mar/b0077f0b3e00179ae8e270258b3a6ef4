VAT VAS! Klubrugby in die Suidwestelike Distrikte (SWD) skop amptelik volgende week af. Hennie Baartman, president van die SWD-rugbyunie, het die onderneming gegee ondanks gissings dat dit weens verpligte inenting uitgestel sal word. Die verwarring krap seer onder die klubrugbygemeenskap van die Wes-Kaap. Veral nadat die Boland-Rugbyunie onlangs besluit het om sy ligas uit te stel. Baartman sê die inligting met betrekking tot SA Rugby se beleid oor inenting is vervat in ’n draft document. Volgens Baartman sou die draft policy soos voorgestel aanvaar word en sal verpligte Covid-19-intentings op 30 Junie van krag wees. “Dit beteken dat alle spelers verplig sal word om ingeënt te word. Dit is hoe ons dit interpreteer,” sê Baartman. “Ek kan dus nie vir ander praat nie. Vir eers is ons opgewonde om met die ligas te begin en die gemeenskap wag in angs vir klubrugby om af te skop. “Talle klubs speel ook die naweek hulle laaste opwarmingswedstryde,” het Baartman verduidelik. Hy sê hy wil egter spelers aanraai om wel ingeënt te word om sodoende te help dat die samelewing ten volle na normaal kan terugkeer. Die liga-program sal soos aangewys, nou op 19 Maart begin. “Ons is opgewonde oor die jaar se kompetisies wat kan begin en sien uit na ’n suksesvolle seisoen,” het die SWD-grootbaas bygevoeg. Die Boland het op sy onlangse algemene jaarvergadering ’n mosie aanvaar om alle klubrugby-kompetisies tot volgende maand op te skort om spelers kans te gee om ingeënt te word.