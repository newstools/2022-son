MANCHESTER United se seisoen wil nou net nie rigting kry nie, terwyl Tottenham Hotspur ook warm en koud blaas. Wanneer dié spanne egter môre mekaar op Old Trafford aandurf, is drie punte baie belangrik in hul poging om vir volgende seisoen se Champions League te kwalifiseer. Albei is nog in ’n posisie om minstens in die vierde plek op die punteleer klaar te maak en sodoende te kwalifiseer vir Europa se top-klubkompetisie. Met Arsenal wat egter deesdae weer kookwater-sokker speel, en West Ham United ook sterk in die prentjie, is elke punt goud werd vir United en Spurs. Ralf Rangnick, United se interim-coach, kon nog nie juis sy kombinasie regkry nie. Met so baie onsekerheid in die groep, is daar nie veel spelers wat gereeld hul kant bring nie. Die doelwagter David de Gea is goed op pad om weer as United se speler van die jaar gekroon te word. Rigting Sonder dié Spanjaard sou die Red Devils beslis nie in ’n posisie gewees het om nog vir ’n topvier-plek te veg nie. En De Gea sal weer sy keer moet ken, met die Engelsman Harry Kane wat nou weer sy rigting pale toe begin vind het. Manager Antonio Conte se Spurs is net twee punte agter United, maar het ook twee wedstryde minder as die sukkelende Harry Ma­guire (kaptein) en sy spanmaats gespeel. United se powere verdediging sal ook opgeskerp moet word, veral as die besoekers se Son Heung-Min weer wys dat hy lus is vir speel.