PRES. Cyril Ramaphosa het genl. Fannie Masemola as die nuwe nasionale polisiekommissaris aangestel. Ramaphosa het die aankondiging Donderdagmiddag tydens 'n toespraak gemaak. Hy sê Masemola was 'n adjunkpolisiekommissaris met 'n uitstekende rekord en prestasies in polisiëring regoor Suid-Afrika. Dit sluit in dat hy gehelp het met die deëskalering van geweld in KwaZulu-Natal na die eerste demokratiese verkiesing in 1994. Hy het ook gehelp om transitiorooftogte rondom 2016 te verminder. Ramaphosa het bygevoeg dat Masemola 'n leidende rol gespeel het om sekuriteit tydens die 1994- en daaropvolgende verkiesings te koördineer. Verder het hy ook veiligheid verseker tydens groot nasionale- en internasionale gebeurtenisse in die land insluitend berade van die Verenigde Nasies, klimaatkonferensies en die 2010 Fifa-wêreldbeker.