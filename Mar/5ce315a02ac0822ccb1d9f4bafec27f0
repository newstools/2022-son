DIE promotor Jackie Brice se besluit om sy bande met Suid-Afrikaanse boks te verbreek is ’n massiewe terugslag vir die sport, sê Zola Koti, die veteraan-afrigter van Khayelitsha. Brice het nadat hy die afgelope drie jaar herhaaldelik koppe gestamp het met Boks Suid-Afrika (BSA), besluit genoeg is genoeg. Koti sê Brice se besluit verlam beroepsboks in die Kaap omdat hy tans die enigste aktiewe promotor daar is. “Jackie is ’n boksman in murg en been en daarom is dit tragies dat nóg ’n toernooi van hom in die slag gebly het oor die onbeholpenheid van ander partye. Verstaanbaar “Jackie se besluit is dus verstaanbaar. Boks is sy lewe en ons gaan hom mis,” sê Koti. Brice se toernooi op 6 Maart het in die hek geduik omdat die Departement van Sport gefaal het om die reëlings betyds af te handel. Volgens Son se inligting het die Kaapse provinsiale bestuurder, Mzoli Tempi, glo nie ’n vinger verroer om die saak te probeer oplos nie. En om alles te kroon het die BSA-beampte Mncedisi Ngqumba se opmerking teenoor Brice tydens die skermsessies vir aspirant-beroepsboksers, dat Covid-toetse tydens skermsessies nie nodig is nie, maar net weer die skokkende denkwyse van BSA onderstreep. Dit lyk of politieke aanstellings vinnig besig is om Suid-Afrika se boks-skip te laat sink.