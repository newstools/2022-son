DIE media is nie die vyand nie. Dít is die boodskap van Eric Gum, president van Langa se LFA, in die aanloop tot die Kaapse been van die 2022 Engen Cup vir o. 18-spelers. Gum se Langa LFA is vanjaar wéér die gasheer vir gewilde jeug-toernooi. Die toernooi is voorheen reeds in dié township aangebied met groot sukses. Daar is ook vir die eerste keer meisiespanne ingesluit. Gum en die toernooi-organiseerders het Maandag vergader om vas te stel hoe hulle nouer met die media kan werk. Volgens hom was die vergadering “fruitful”. “Daar het baie interessante dinge uitgekom waaraan ek nie noodwendig gedink het nie, soos byvoorbeeld hoe hulle nouer kan saamwerk met die borg se media-afdeling,” wys Gum uit. “Daar is ook ’n versoek van die media se kant vir ’n designated spasie vir hulle om te werk. So, dit is dinge waarna ons moet kyk om die gap met die media te bridge. “Die media is nie die vyand nie. Hulle speel ’n belangrike rol om die boodskap by die breë publiek uit te kry,” aldus Gum.