WARRICK Scheffer het ná ’n afwesigheid van drie jaar weer sy darts afgestof en ’n vyfster-vertoning by die gewilde Saldanha-toernooi gelewer. Dit was die eerste Saldanha-kompetisie in twee jaar nadat die Covid-19-pandemie alle sporte tot stilstand gedwing het. Hy het sommer met die intrapslag gewys waarom hy een van Suid-Afrika se beste spelers is. Scheffer het sy Outlaws-span tot in die kwarteindronde gelei waar hulle met 4-6 teen Dockside A van Goodwood die onderspit gedelf het. In die dubbels-kompetisie het Scheffer saam met Jacques Lotz gespeel wat Suid-Afrika op jeug-vlak verteenwoordig het. Gunstelinge Scheffer het dié pare-kompetisie eiehandig gewen met skitterende spel. In die beslissende been teen die gunstelinge, Graham Filby en Cameron Carolissen, het Scheffer 601 van die 701 gegooi. Dit het 3x100 en ’n 1x180 ingesluit voordat hy met ’n 121 klaargemaak het. Scheffer het oor die naweek ’n totaal van 15 full houses (180’s) gegooi wat ’n uiters merkwaardige prestasie is. Craig Williams het die hoogste check out van die naweek, 160, gegooi. Die mans-afdeling is gewen deur First To Zero, wat spelers soos Clint Prime, Mark de Wet, Rustim Adams en Clifford Stradling ingesluit het.