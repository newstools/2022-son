DIE Kaapse premier Alan Winde is bly oor die R500 miljoen-inspuiting in die plaaslike ekonomie danksy die jaarlikse fietstoer. Winde sê: “Die fietstoer is ’n groot bydraer tot ons plaaslike ekonomie wat veral help met die herstel van ons toerisme- en hospitality-sektor. Dit speel ’n groot rol om ons te help om ekonomiese groei aan te dryf en die tweede pandemie van werkloosheid te beveg.” Hy het gesê vanjaar se fietstoer het aansienlik gegroei met 22 500 deelnemers teenoor laas jaar 18 000 fietsryers. Dit is in vergelyking met 35 000 deelnemers op 11 Maart 2018, voor die pandemie. “Terwyl ons ’n verbetering in die aantal deelnemers by geleenthede sien, sal ek voortgaan om ’n beroep te doen op die einde van die nasionale ramptoestand om te verseker ons sleutelbedrywe kan weer op dreef kom en verder uitbrei.” Winde het met die talle reisigers wat vanaf Suid-Afrika en oorsee hul pad na Kaapstad vir die Fietstoer gemaak het, gesê: “Ek wil julle hartlik hier verwelkom en hoop julle het heerlik gebly. Ek wil ook vir almal wat aan die toer deelneem ’n veilige rit toewens en sien daarna uit om op my fiets te klim en jou by die wenstreep te sien!”