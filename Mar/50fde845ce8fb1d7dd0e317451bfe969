BYNA die hele Suid-Afrika simpatiseer met die student Sibongile Mani nadat sy vyf jaar direkte tronkstraf opgelê is. Mani is Woensdag in die Oos-Londen-streekhof gevonnis nadat sy daaraan skuldig bevind is dat sy meer as R800 000 van die Nation­al Student Financial Aid Scheme (NSFAS) se geld gesteel het. Sy het in 2017 toegang tot die geld gekry nadat daar verkeerdelik R14 miljoen in haar rekening van die beursfonds betaal is, in plaas van R1 400. Nadat Mani, ’n student van die Walter Sisulu-Universiteit vir Tegnologie, gevonnis is, het dit behoorlik op sosiale media gegons en het simpatieke boodskappe van oral begin instroom. Dr. Nomafrench Mbombo, die Wes-Kaapse minister van gesondheid, het op haar persoonlike Faceboek-blad geskryf dat haar hart uitgaan na die student se ouers. Sy wou ook weet of die vyf jaar straf regverdig is. Mbombo se kommentaar lui: “Waar haar ouers ook al is, of dit nou in die graf is, is hulle seergemaak.” Selfs die akteur en danser Siv Ngesi het hom oor Mani se vonnis uitgelaat. Ngesi het op sosiale media laat hoor dat as Mani ’n lid van die regering was of haar ouers ryk was, sou dinge vir haar anders verloop het. Hy vaar uit: “As hierdie dame ’n ampsdraer in die regering was of ryk ouers gehad het, sou sy nooit in die tronk beland het nie! “Moordenaars en verkragters kry minder straf. “Hierdie is nie ek wat sê at sy nie verkeerd was en nie gestraf moes word nie.” Verder ontken NSFAS dat hy enigsins betrokke was by die vonnisoplegging van Mani. Volgens ’n verklaring wat die beursfonds uitgestuur het, het hulle geen finansiële verlies gely as gevolg van die voorval nie. Die verklaring lui verder dat ’n ondersoek gedoen is en ’n oudit gehou is wat dit bevestig het. NSFAS sê: “Ondersoeke is ook deur die Walter Sisulu-Universiteit en die departement van tersiêre onderrig gedoen. “Die feite het dit bekend gemaak dat die enigste entity wat ’n finansiële verlies gely het weens die swakheid van die interne kontroles en sisteme wat tot hierdie voorval gely het, IntelliMali is. “IntelliMali is ’n diensverskaffer wat deur die Walter Sisulu-Universiteit aangestel is. “Ons wil graag bevestig dat NSFAS nie enige kriminele klagte teen die student gebring het nie oor daar geen grondslag was om dit te doen nie.” NSFAS sê verder dat hy deur die Departement van Korrektiewe Dienste ge­nader is om ’n victim impact assessment report in te dien, wat hy op 14 Maart gedoen het. Intussen sê die Departement van Korrektiewe Dienste sy voorstel is dat direkte tronkstraf nie die beste straf vir Mani is nie.