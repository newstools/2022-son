'N BEJAARDE man is vermoor, sy vrou vasgebind en hul huis geplunder. Die voorval het Sondagoggend omstreeks 11:00 op hul plaas in Delmas in Mpumalanga gebeur. Die verdagtes het net gevlug met die egpaar se selfone. TimesLive berig dat die man sy lewe verloor het nadat hy ingestem het om veevoer aan die mans te verkoop wat by die plaas opgedaag het. Na wat berig word was hy eers huiwerig omdat dit 'n Sondag was. Die aanvallers het na bewering vir Gustav Rappard (76) verwurg en vermoor, toe in die huis gegaan waar hulle sy vrou vasgebind en die huis geplunder het. Brig. Selvy Mohlala, 'n polisiewoordvoerder, verduidelik dat die egpaar die oggend 'n getoetery by hul hek gehoor. "Die man is na buite om te kyk. "Volgens die vrou  het sy ses mans gesien, wat aangedui het hulle is daar om grasbale te koop." Mohlala voeg by die man het aan hulle genoem dat dit Sondag is en hy hulle nie kan help nie. Hy is toe terug na die huis, maar oomblikke later het hy besluit om tog die mans te help. "Die verdagtes het na bewering toe die ou man verwurg en sy lyk is later in 'n barn gevind." Vier van die verdagtes het in die huis gegaan, waar hulle kontant van die vrou geëis het. Sy is vasgebind nadat sy aan die aanvallers gesê het hulle het nie kontant nie. Die verdagtes het toe deur die huis gesoek na geld en is daar weg met twee selfone. Niemand is nog inverband met die voorval gearresteer.