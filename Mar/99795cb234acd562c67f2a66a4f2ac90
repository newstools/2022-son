HERSCHEL America gaan deur die Suidwestelike Distrikte losgelaat word om die Eastern Storm se kolwers te karnuffel. Die manne van die Suid-Kaap kom môre in Benoni teen die Storm in hul eerste wedstryd in die Afdeling B van die One Day Cup te staan. America het die limelight gesteel toe hy in Krieket Suid-Afrika se provinsiale T20-reeks aan die begin van die seisoen groot naam gemaak het deur die kolwers in die reeks omtrent te pla. Sy heldedade het SWD gehelp tot ’n plek in die halfeindstryd van die kitsreeks. Die jong kanon-kolwer Heath Richards het saam met America die tonge tydens die T20-toernooi laat klap. Richards het die kollig gesteel toe hy 41 lopies van 14 balle gemoker het. Hy is ook in die span wat afrigter Garry Hampson teen die Eastern Storm gaan inspan. Intussen sal die Rocks eers môre hul span vir die stryd in Durban teen die Dolphins bekendmaak. Die Dolphins het hul eerste wedstryd Sondag op hul tuisveld, Kingsmead, teen die Titans naelskraaps verloor. Khaya Zondo was egter goed op dreef met die kolf vir sy onoorwonne 62. Die draaibalbouler Prenelan Subrayen en die naatbouler Ottniel Baartman het elk drie paaltjies geneem in die wedstryd. So, die Rocks sal beslis hul koppe moet hou wanneer die twee boulers deur die tuisspan ingespan word. Die Rocks het op Boland Park ook hul wedstryd, wat deur reën onderbreek is, teen die Knights met 4 paaltjies gewen. Die Westelike Provinsie spog ook met ’n great sege nadat hy die Lions se tjank afgetrap het. Die span van Salieg Nackerdien (afrigter) het die Lions op die Wanderers met 1 paaltjie laat les opsê danksy ’n ses in die laaste beurt deur Beuran Hendricks. Die SWD-span:  Blayde Capell, Yaseen Valli, Jean du Plessis (k), André Malan, Onke Nyaku, Jhedli van Briesies, Heath Richards, Sean Whitehead, Pheko Moletsane, Renaldo Meyer, Herschel America. Die bepalings BENONI: Eastern Storm t SWD; NUWELAND: Westelike Provinsie Blitz t Warriors; DURBAN: Dolphins t Rocks; Bloemfontein: Knights t Lions.