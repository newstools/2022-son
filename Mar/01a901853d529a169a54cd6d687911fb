SAKEONDERNEMINGS soos banke, restaurante, kroeë en ondernemings in die industriële gebiede van die Helderberg-streek het weens kragonderbrekings groot skade gelei. Drie dorpe in die streek – Strand, Somerset-Wes en Gordonsbaai – was Vrydag in duisternis gedompel toe hulle meer as 17 uur lank sonder krag was. Werkers is vroeg huis toe gestuur en die krag is eers die aand teen 19:45 in sommige areas herstel. Sakemense het aan Son gesê hulle het baie geld verloor weens die kragonderbrekings. Een sakevrou, wat ’n gewilde restaurant bedryf, sê die regering wil hê daar moet werk geskep word, maar sy vra hoe daar werk geskep kan word met die krag wat gereeld af is. Van die sakelui sê ook kabels word gereeld gesteel, maar niemand wat by die diefstal betrokke is, word in hegtenis geneem nie. Die mense sê hulle wil weet wat van die polisie-intelligensie geword het. Volgens Eskom is die kragonderbreking veroorsaak deur vandalisme by die Lourensrivier se substasie langs die N2 in Somerset-Wes. ’n Beroep is op die gemeenskap gedoen om hulle te help om sulke voorvalle te voorkom. Mense wat onwettige connections het, asook die steel van kragkabels moet gerapporteer word. Die hotline kan gebel word op 080 011 2722. 