DIE Klein Karoo Nasionale Kunstefees (KKNK) volstaan met ’n inentingsmandaat vir die fees wat van 29 Maart tot 3 April op Oudtshoorn plaasvind. Volgens die feesbestuur is álmal welkom ­— ingeënt al dan nie, maar daar ís wel enkele bepalings en voorwaardes wat sal geld om alles vlot te laat verloop. Luidens ’n verklaring van die KKNK is die besluit om ’n inentingsmandaat toe te pas, daarop gegrond dat die KKNK die veiligs moontlike fees aan sy besoekers, kunstenaars, personeel, diensverskaffers en die gemeenskap van Oudtshoorn wil verseker. Dít behels om riglyne te volg soos aanbeveel deur die gesondheidsowerhede. Sedert die aankondiging dat die KKNK vanjaar weer op Oudtshoorn gaan plaasvind, het die publiek op talle maniere en platforms na die feesorganiseerders uitgereik oor die besluit om ’n inentingsmandaat toe te pas by vanjaar se KKNK. Hugo Theart, artistieke direkteur van Kunste Onbeperk, verduidelik: “Ná ’n afwesigheid van twee jaar is die fees terug op Oudtshoorn met die bedreiging van Covid-19 wat steeds in ons midde is. As feesorganiseerders moet ons die beste oplossings probeer vind om ’n veilige omgewing te skep vir ’n groot massa feesgangers en alle ander betrokkenes, om blootstelling aan die virus maksimaal te beperk. “Die KKNK volstaan by die toepassing van ’n inentingsmandaat ten goede van alle betrokkenes. Ons gee egter terselfdertyd die versekering dat oningeënte persone nié weggewys sal word nie, mits hulle aan die voorwaardes en bepalings voldoen soos vervat in die mandaat.” Hierdie voorwaardes en bepalings sluit in om Covid-19-negatief te toets deur middel van ’n vooraf voltooide antigene sneltoets, óf deur ’n PCR-toets. Mense wat bewyse van inenting óf ’n negatiewe Covid-19-toetsresultaat kan lewer, sal van ’n toegangskenteken — ’n armband — voorsien word. Die proses wat gevolg sal word, is eenvoudig. As jy met jou inentingskaart/-sertifikaat (papier of elektronies) na die fees kom, sal beamptes jou inentingsertifikaat teenoor jou identiteitsdokument (groen strepiesdokument of identiteits-kaart), paspoort of geboortesertifikaat nagaan en verifieer. Dieselfde geld buitelandse mense, wat soortgelyke bewyse van inenting in hul land sal moet toon. Inenting verwys na een Johnson & Johnson-inspuiting en ’n aanvulling (“booster shot”), of twee Pfizer-inspuitings. Sodra jou inligting geverifieer is, sal jy jou kenteken vir toegang ontvang. Hier is van die shows en programme waarna jy kan uitsien op vanjaar se kunstefees: Verskeie Oudtshoorniete se talent is betrokke. Op Hierie Dag spog nie net met Oudtshoorn-talent nie, maar die teater-egpaar Lida en Johan Botha, wat nou in die Klein-Karoo woon, is ook in hierdie besonderse produksie te sien. Die KKNK Karookaarte-projek is onder leiding van die bekroonde skrywer en regisseur Neil Coppen en die visuele kunskurator en fasiliteerder Vaughn Sadie.