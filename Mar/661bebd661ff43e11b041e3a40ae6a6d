SUID-AFRIKANERS is buitengewoon interessant, divers, snaaks en diep. Dit is om hierdie rede dat die begaafde aktrise Khadija Heeger voel Suid-Afrika verdien ook sy eie speurreeks wat in ’n klein dorpie afspeel. Die aktrise is ’n lid van die rolverdeling van M-Net se nuwe 10 episode reeks Recipes for Love and Murder, wat in Kaapstad, die Karoo en Skotland geskiet is. Die reeks speel af in Eden, ’n fiktiewe Karoo-dorp waar alles óf vars gebak óf tuisgemaak is en almal mekaar ken. Khadija, wat nog tot onlangs in die KykNET-telenovela Arendsvlei gespeel het, vertolk die rol van ’n raakvatter matrone in die dorpie se hospitaal. Die aktrise stel ons voor aan haar nuwe karakter, Charlene September. “Sy is ’n enkelma, het drie kinders op haar eie grootgemaak. Hard gewerk om by haar posisie in verpleging uit te kom. “Dikwels nie liefdevol nie, maar dra die beste belange van haar kinders en ander op die hart. Het nie baie geluk met die mans in haar lewe gehad nie. Sy is ’n vegter, maar ook kwesbaar.” Sy vertel dit was vir haar ’n groot whoopee-oomblik toe sy die interessante script onder oë kry. “Ek was nog altyd ’n aanhanger van Europese, veral Britse speurreekse wat in klein dorpies afspeel. Daardie ryk eienaardige karakters. “En in hierdie draaiboek het ek gevoel dat ons ons ryk eienaardige karakters gevind het. Kaleidoskoop “Suid-Afrikaners is buitengewoon interessant, divers, snaaks, diep... Ek het gevoel hierdie styl en manier van storie is vir ons perfek om die kaleidoskoop na vore te bring. “Boonop, ouer vroulike karakters? Ja, asseblief! Daar word nie baie hoofrolle vir ons in hierdie land geskryf nie.” Khadija nooi almal om hulle Sondag om 20:00 voor die kassie neer te plak en Recipes for Love and Murder te kyk op M-Net (DStv-kanaal 101). “Dit is nie net ’n interessante, eienaardige, teer, snaakse, gelaagde storie nie. Die karakters is innemend. Selfs die mees onrusbarendes groei op jou. Die reeks is ’n visuele fees. “Die kleure en teksture is so lekker dat jy dit amper kan proe. “Dit is ’n sensoriese visuele simfonie.