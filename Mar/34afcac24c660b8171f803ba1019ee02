DIE regering gaan Bonginkosi Dlamini, oftewel Zola 7, help nadat video’s en foto’s in die sosiale media gelaai is waarin dit lyk asof hy vinnig agteruit gegaan het. Mbali Hlophe, die LUR vir sport, kuns en ontspanning in Gauteng, het Vrydagmiddag by die kwaito-legende besoek afgelê. Die besoek kom ná ingrypingsoproepe van bekommerde aanhangers wat foto’s van die kunstenaar gesien het wat skraal en siek in die sosiale media lyk. Hlophe het saam met haar span in Melville aangekom gevolg deur Zola 7 se vriende en kollegas in die vermaaklikheidsbedryf. Buite sy huis het daar ’n lang tou duur motors langs die pad gestaan. Onder bekende gesigte wat opgedaag het, was Molemo “Jub-Jub” Maarohanye, Gigi LaMayne en voormalige Kaizer Chiefs-sokkerspeler Siboniso Gaxa. Die media is verbied om Zola 7 se perseel te betree en is nie eens toegelaat om langs sy huis te verfilm nie. Hlophe het gesê: “Ek wou sien hoe dinge is en kyk hoe ons kan ingryp. Ons besoek hom 'n tweede keer sedert hy siek geword het. Ons het gekom net voor Covid-19 begin het. Hierdie keer het ons ’n ontmoeting gehad met hom, sy vrou, suster en ander kunstenaars wat gekom het.” 