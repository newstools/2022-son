MICHAEL Cheika (55), voormalige coach van die Australiese rugbyspan, is Woensdag aangestel as die nuwe man in beheer van Argentinië. Cheika gaan tot ná volgende jaar se World Cup in Frankryk die Poemas coach, nadat die vorige coach en goeie vriend van Cheika, Mario Ledesma, vroeër dié jaar besluit het om te bedank. Ledesma het ná ’n rits swak uitslae besluit hy gaan maar eenkant toe staan vir iemand anders om die Suid-Amerikaners se rugby weer op koers te kry. Min het egter gedink dit sou Cheika wees. Hy het vir die afgelope twee jaar as Ledesma se hulpafrigter opgetree. Saam het dié twee, wat al die Waratahs tot ’n Superrugby-titel afgerig het, vir een van die Poemas se grootste seges in die geskiedenis gesorg toe die Suid-Amerikaners die All Blacks (Nieu-Seeland) in 2020 se Rugby Championship geklop het. Cheika is bo Gonzalo Quesada, coach by die Franse klub Stade Français, verkies om oor te neem berig die koerant La Nacion. Felipe Contepomi, tans hulpafrigter by Leinster in Ierland, sal Cheika se regterhand word. Die plan is vir Contepomi om dan ná die World Cup by Cheika as coach oor te neem. Cheika het in 2015 die Wallabies tot ’n plek in die eindstryd van die World Cup afgerig, maar vier jaar later het hy besluit om onmiddellik te bedank toe die Aussies in die kwarteindronde van die 2019-toernooi in Japan uitgeval het. 