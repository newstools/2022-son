DIE burgemeester van Oudtshoorn, Chad Louw, se hart klop vuurwarm vir sy mense. Ons het gister nog saam met die nederige mayor gepraat oor al die voete wat die Klein Karoo Nasionale Kunstefees (KKNK) na die Karoodorpie bring, toe hy ’n oproep ontvang om kos uit te deel vir studente aan die Suid-Kaap Kollege in Oudtshoorn. Ons is toe saam met die mayor om te hoor hoe die studente sukkel met kos en akkommodasie nadat NSFAS nog nie die beloofde fondse aan hulle uitbetaal het nie. Die mayor het deur sy dorp gery vanaf die KKNK- feeskafee tot by die kollege en hy het letterlik gewuif en getoet vir almal in die dorp wat hom herken en gegroet het. Hy het toe saam met die leier van die studenteraad, Lumko Jonas, en ’n paar van die studente ontmoet om die broodnodige groceries aan hulle te oorhandig. Jonas vertel dat hulle steeds wag vir NSFAS om hulle kos- en vervoer- en akkommodasie-toelae te betaal. “Hierdie studente het aan die begin van die jaar by NSFAS aansoek gedoen sodat hulle betyds hul toelae vir hul rent, kos en vervoer kon kry, maar toe die kollege die dokumente opgelaai het, was daar na bewering tegniese issues en dit het die proses uitgerek. Betoog “Ons het toe die kollege gevra om op te volg, maar ons het steeds nie ’n antwoord gekry op wanneer ons ons toelae kan ontvang nie. “Die studente sukkel en hulle het nie geld vir vervoer, kos en akkommodasie nie. Daar is selfs studente wat uitgesit is omdat hulle nie hul rent kon betaal nie.” Die studente het toe betoog oor die deadline wat hulle aan die NSFAS gestel het, nie gehaal is nie. Jonas voeg by tydens hul strike het Nigel Everts, wat by die munisipaliteit werk, gekom en gevra wat hul situasie is. Everts en mayor het toe vinnig in aksie oorgegaan en hulle het ’n diensteverskaffer genader om ’n skenking aan die studente te maak. Daar is R10 000 aan hulle geskenk en met daardie fondse is daar kos gekoop om ’n sopkombuis vir die gestrande studente te bedryf. Die mayor het na die kwessies van die studente geluister en hulle te hulp gesnel. “Kyk, soms is dit moeilik om studente en mense sommer net te help omdat daar baie reëls en regulasies is wat gehoorsaam moet word. “Maar ons het uitgereik na diensteverskaffers in die dorp en hulle het dit moontlik gemaak om hierdie kos aan die studente te oorhandig,” het hy verduidelik. Die mayor het die oorhandiging aan die studente gedoen en is toe vinnig weer daar weg om sy beste steek voor te sit vir die KKNK se breiprojek, ReWOLusie.