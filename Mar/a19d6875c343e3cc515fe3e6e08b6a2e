DIT was dieselfde ou deuntjie vir die Varsity Cup-rugbyspan van die Universiteit van Wes-Kaapland – ’n goeie begin, maar ’n power einde. Die studente van Bellville het met die rustyd met 28-5 voorgeloop, maar kon nie voortbou op die momentum nie en moes teen die einde bloedsweet om die wedstryd teen die CUT Ixias te wen. Die span van Paul Treu (afrigter) het Maandagaand in die UWK-stadion in Bellville sy eweknie van die Vrystaat met 44-38 geklop en daarmee die deur oopgelos om sy plek in die elite-studentekompetisie te behou. Maar daar lê beslis harde werk vir die UWK voor omdat hy sy volgende twee wedstryde ook nou moet wen om te oorleef. Die tuisspan het ses drieë gedruk met die besoekers wat vyf keer die UWK-doellyn oorgesteek het. Maar waar was die ondernemende woema-span heel seisoen wat in die eerste helfte in aksie was? Afronding Treu se span het voorlangs baie goed vertoon en veral ook goed geskrum. Maar soms het hul afronding ontbreek ná goeie bewegings. Die tuisspan het reeds in die 30ste minuut van die kragmeting sy bonuspunt verseker toe die hardekwas- voorryman Haniel du Toit vir die eerste van sy twee drieë oorgegaan het. Die UWK-senter Aydon Topley, wat ’n baie goeie wedstryd op die aanval sowel as op verdediging beleef het, het sy span se eerste drie gaan druk toe hy die bal onderskep het. UWK – drieë: Aydon Topley, Haniel du Toit (2), Romuald Ntumba (7-puntdrie), Mauritz Swart, Nicholas Chipanj: doelskoppe: Lyle Hendricks (5). CUT-Ixias – drieë: Matthew Sekele (2), Jacquin van Wyk (7-puntdrie), Septimus Derkesen; strafdoel: Floris Brand; doelskoppe: Brand (3).