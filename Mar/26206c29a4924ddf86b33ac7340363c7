'N SOLDAAT was een van twee mense wat die naweek gearresteer is nadat daar tydens 'n padwoede-voorval in Mpumalanga op 'n ander motoris geskiet is. Brig. Selvy Mohlala, 'n polisiewoordvoerder, sê die voorval het plaasgevind nadat die motoris se bakkie Saterdag in Ackerville in 'n ongeluk met 'n VW Golf was. "Ná die botsing, toe die bestuurder van die bakkie hulle gekonfronteer het, het 'n stryery ontstaan waarna die insittendes van die Golf hom na bewering gewurg en op sy voertuig geskiet het," vertel Mohlala. Die bestuurder van die Golf en sy passasier, 'n lid van die Suid-Afrikaanse Nasionale Weermag (SANW), is gearresteer. Mohlala sé die polisie het die soldaat in besit van 'n vuurwapen, vier magasyne en 71 rondes ammunisie gevind. "Een verdagte staan tereg op klagte van poging tot moord en die onwettige besit van 'n vuurwapen en ammunisie terwyl die tweede verdagte, wat 'n lid van die Suid-Afrikaanse Nasionale Weermag is, teregstaan op 'n klag van nalatigheid met betrekking tot die staatsvuurwapen wat gebruik is." - TimesLive