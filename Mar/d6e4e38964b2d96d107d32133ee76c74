DIT maak nie saak teen wie die Proteas se vrouekrieketspan in die halfeindronde van die Wêreldbeker-toernooi in Nieu-Seeland speel nie, daar is nou geen keer aan dié span nie. Dít is die mening van een van dié span se groot sterre, Marizanne Kapp, nadat die Proteas hul plek in die uitspeelronde bespreek het. Die Proteas moet nog een wedstryd, Sondag teen Indië, speel, maar is reeds verseker van die tweede posisie op die punteleer. Kapp het ná gister se wedstryd teen die Wes-Indiese Eilande met groot verligting gesels oor die span se volgende stap. Die stryd teen die Windies in Wellington is afgelas weens reën, met die Proteas op 61/4. “Ons is net bly dat ons vir die halfeindronde kon kwalifiseer,” het sy ná die wedstryd gesê. Australië is tans in die top-posisie, maar die Pro­teas het reeds gewys dat hulle nie vir dié span hoef terug te staan nie. In die halfeindronde sal die Proteas te staan kom teen die span wat in die derde plek eindig. “Die fokus verskuif nou na ons volgende wedstryd teen Indië. Ons het nog ’n paar dinge waaraan ons graag wil werk. “Dit maak nie saak teen wie ons in die halfeindstryd te staan kom nie. “Ek voel hierdie keer sal ons beter voorbereid wees,” het Kapp vol selfvertroue gesê.