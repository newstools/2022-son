MOSSELBAAI. — ’n Pa en seun het byna hand en tand teen ’n groep gewapende tikkoppe baklei sodat hulle nie van hul swaarverdiende geld beroof word nie. Ronnie (52) en Arovo Siebels (20) was onlangs op pad huis toe ná ’n tydelike joppie, toe hulle deur die tikkoppe omsingel word. Ronnie sê hy was egter nie in die mood om van sy geld beroof te word nie. Hy het toe sy werk-hamer en ’n byl gevat en op die diewe afgestorm. Volgens hom het hy R880 by hom gehad vir die job wat hy en sy seun gedoen het en was nie van plan om daarvan beroof te word nie. Arovo is lig beseer toe een van die wanna-be rowers hom in die gesig geslaan het. Sukkel Ronnie sê: “Ek en my seun sukkel albei om werk te kry. Ons doen maar odd jobs om kos op die tafel te sit. Ek wou nie baklei nie, maar toe een van hulle my seun slaan, kon ek nie anders nie as om met my hamer en byl op hulle af te storm.” Ronnie sê die R880 wat hy by hom gehad het, kan dalk vir ander min klink, maar dit was om krag en ander noodsaaklikhede mee te koop. Volgens ’n inwoner (42) van Aslapark wat anoniem wil bly, word veels te veel mense deesdae beroof. “Een van my vriende is onlangs van elektriese toerusting en sy selfoon beroof toe hy op pad huis toe was. “Skollies gee nie om nie. Al wat hulle soek, is geld vir drugs,” het die inwoner gesê.