DUBAI. – Die legendariese Frankie Dettori het Saterdag hier by die World Cup op die Meydan-sandbaan weereens bewys dat hy een van die beste jokkies van alle tye is. Die 51-jarige Italianer het Country Grammer vir Bob Baffert se stal gery en met ’n skitterende eindpoging gekom om sy vierde oorwinning in die World Cup vir hom én Baffert te behaal. Life Is Good, die oorweldigende gunsteling in die 26ste weergawe van die wêreld se tweede grootste wedren, het vir 1 900 meter van die 2 000 m-wedren voorgeloop en dit het vir die grootste gedeelte van die 12-miljoen- Amerikaanse dollar-wedren gelyk of hy maklik sou wen. Maar Dettori het ander idees gehad en het Country Grammer altyd binne bereik-afstand gehad. “Ons kon nie heeltemal by Life Is Good se pas van die wegspring af byhou nie, maar ek het gesorg dat ons ’n goeie posisie op die reling kry. Ek het net gesit en wag vir die regte oomblik om toe te slaan. “Vanaf die 200 m-paal het ek besef ons kan die wedren wen. “Country Grammer het my die gevoel gegee dat hy met ’n baie sterk eindpoging sou kom en ek het by die 100 m-merk besef ons gaan wen. Hy het binne oomblikke met ’n skitterende eindpoging gekom en Life Is Good vinnig agter gelaat. “Ek moes egter hard ry in die doodsnikke om Hot Rod Charlie se poging af te weer,’’ het Dettori met ’n breë glimlag gesê. Dettori was in ekstase oor die oorwinning. “Dit was onvergeetlik. Ek kon nie glo ek sou dit vanaand kon behaal nie. Dis my eerste World Cup-sege op die Meydan-baan. “My vorige drie World Cups het ek op die ou Nad Al Sheba-baan gewen. “Elkeen is spesiaal, maar my eerste een hier op die pragtige Meydan-baan is die bevredigendste.”