VANJAAR spog die Silwerskermfees met ’n lys uitstekende movies. Rolprentmakers, filmstudente en fliekvlooie van oral­oor kan van 23 tot 26 Maart na nuwe produksies kyk by kykNET se spesiale 10de Silwerskermfees, wat dié keer ’n byderwetse hibriede baadjie aantrek. Dit beteken die fees sal vir die eerste keer in tandem aangebied word in die Bay Hotel se Rotunda in Kampsbaai en virtueel op die Silwerskerm-webwerf, waar besoekers onder meer toegang sal hê tot presies dieselfde vollengte-rolprente, kort flieks en industrie-besprekings. Hier is my topses-speelfilms waarna jy kan uitsien: Theo Abrams is ’n gewese brandweerman van Kaapstad. Hy ly aan posttraumatiese stresversteuring as gevolg van ’n mislukte reddingspoging. Wanneer hy langs sy vermoorde vrou wakker word , kan hy glad nie onthou wat gebeur het nie, maar dit wil voorkom asof hy vir haar dood verantwoordelik is. Theo besluit om te vlug. Kort op sy spoor is Alan Shard, ’n geharde polisieman wat vasbeslote is om Theo voor sy aftrede vas te trek. ’n Derde party raak betrokke en Theo besef met skok daar’s ’n verband tussen die magte wat hom permanent wil stilmaak en ’n ondersoek na onwettige internasionale wapenhandel wat deur sy vrou gelei is. Onafhanklik Rolverdeling: Jarrid Geduld, Gail Mabalane, André Jacobs, Nicole Fortuin, Louw Venter, Abduragman Adams, Qaeed Patel, Susan Danford, Hannes van Wyk, Hlomla Dandala. Jasper wil nie alleen wees nie. Hy wil sy lewe deel. Fransie is onafhanklik en verkies dit só. Ná te veel verkeerde besluite verdien sy beter. Wanneer Jasper en Fransie saam intrek, is dit ’n hoopvolle nuwe begin. Beurtkrag tref hulle onverwags op die eerste aand en hulle probeer die beste van die donker situasie maak. Hulle dans. Hulle raak dronk op die idee van liefde. Hulle onthou … maar saam met die onthou word die verkeerde boks oopgemaak en ontspoor die aand. Rolverdeling: Ivan Botha, Donnalee Roberts, Greta Pietersen, Ludwig Binge, Marion Holm. ’n Boswagter word op ’n roetine-missie beseer. Twee natuurliefhebbers wat volkome van die grid af leef, kom tot sy redding. Die boswagter se dankbaarheid en verligting maak gou plek vir ongemak en vrees wanneer die seun en sy rebelse pa se okkultiese toewyding tot die natuur begin blyk. Rolverdeling: Monique Rockman, Carel Nel, Alex van Dyk, Anthony Oseyemi. ’n Akteur wat in die geheim by ’n sukkelende fopdosser-klub werk, moet veg vir die behoud van sy huwelik nadat sy vrou hom daar betrap. Hy moet ook die optrede van sy lewe gee om agterdog oor die dood van sy kollega uit die weg te ruim. Rolverdeling: Paul du Toit, Jacques Bessenger, Cintaine Schutte, Wessel Pretorius, Illse Roos, Albert Pretorius, Charlton George, Roberto Kyle, Carla Smith, Llandi Beeslaar, Frannie van der Walt, Herman Lensing. Joseph Mabena woon saam met sy vrou, Doreen, hulle kinders en eggenote, en hulle kleinkinders in ’n oorvol huis in Hangberg. Wanneer hy by sy werkplek beseer word, ontvang Mabena ’n groot kompensasie-uitbetaling vir die verlies van sy een oog. Sy familie is skielik oordrewe besorg oor hom en bely hulle liefde in die hoop om ook van dié geld te kry. Mabena sien deur hulle vals toegeneentheid en besluit om nie ’n sent van sy “swaarverdiende” geld te deel nie. Hy ontmoet ’n nuwe liefde, Zelda, en hy bring haar tot afgryse van sy vrou en kinders huis toe. Wanneer hy aankondig dat hy met haar wil trou, besluit sy vrou en kinders om hom te vergiftig. Rolverdeling: Tshamano Sebe, Khadija Heeger, Melvyn Guenanin, Anthony Theu­nissen, Saskia Davids, Levi Bezuidenhout, Elvira Jansen, Dominic Hendrickse, Deverol Peters, Amber King, Kaitlin King, Euan Arends en Margaret Davidson.