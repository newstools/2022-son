JY SAL vanaf 13 Mei die voorreg hê om Suid-Afrika se eerste aksiefliek op die silwerdoek te sien. Indemnity, wat verlede jaar oorsee bekendgestel is by die Fantasia Internasionale Rolprentfees in Kanada en reeds in die VSA draai, is die afgelope naweek by die tiende jaarlikse kykNET Silwerskermfees aan plaaslike gehore vrygestel. Dié spanningsvolle plaaslike riller, wat op internasionale vlak vervaardig is, sal op 13 Mei in plaaslike teaters te sien wees. Travis Taute, die Suid-Afrikaanse draaiboekskrywer en regisseur, maak sy debuut met Idemnity wat die verhaal vertel van Theo Abrams (Jarrid Geduld), ’n voormalige brandweerman wat aan posttraumatiese stresversteuring (PTSV) ly, wat homself aan drank oorgee omdat hy nie kan teruggaan werk toe nie. Theo se wêreld word op sy kop gedraai wanneer sy vrou en joernalis, Angela (Nicole Fortuin), vermoor word en hy die hoofverdagte is. Dit dwing hom om van die polisie te vlug, aangesien hy oortuig is dat hy onskuldig is. Maar het iemand bewyse geplant, of het een van sy gewelddadige nagmerries hom iets laat doen wat hy nie moes nie? Soos wat die saak ondersoek word deur adjunk-hoof Alan Shard (André Jacobs) en speurder Rene Williamson (Gail Mabalane), word onthullings gemaak oor sy verlede, wat sy PTSV veroorsaak het, wat met sy vrou gebeur het en ’n regeringsameswering met drastiese gevolge. Indemnity is ’n intense en indrukwekkende rolprent, wat van een opwindende aksietoneel na die volgende vloei, terwyl Theo letterlik vir sy lewe veg. Geduld kwyt hom skitterend van sy taak om Theo eg as moontlik te vertolk en sy foute ten toon te stel. Dit is ’n paranoïese samesweringsriller wat gekomplementeer word deur opwindende aksietonele en Taute se talent as aksieregisseur bevestig. Indemnity is deur Gambit Films vervaardig, in samewerking met M-Net Films, Marche Media, Die Nasionale Rolprent- en Videostigting en die Departement van Handel, Nywerheid en Mededinging. Dit word plaaslik versprei deur Filmfinity Edms (Bpk.) en sal op 13 Mei 2022 in plaaslike bioskope te sien wees.