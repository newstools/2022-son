DIE skoknederlaag van Suid-Afrika se swaargewigbokskampioen Juan Roux was Saterdagaand die groot teleurstelling van Golden Gloves se internasionale toernooi by Emperors Palace. Josh “Red Beast” Pretorius van Richardsbaai is die nuwe kampioen nadat hy die Brackenfeller verspotmaklik met punte geklop het. Hy is nou ook die African Boxing Union-kampioen omdat dié vakante titel ook op die spel was.Roux was nooit in die geveg nie en Pretorius het hom van die eerste ronde na willekeur in die gesig geslaan. Dit was die eerste keer dat Roux sy nasionale titel verdedig het nadat hy Tian Fick in Desember onttroon het.Roux se flou vertoning was 'n groot teleurstelling vir sy fans. Hulle dreunsang van “Rhino, Rhino, Rhino” (Roux se boksnaam) het min gedoen om die vonk in Roux aan te steek. Die ander Kapenaar, Jami Webb, het ook slae gekry. Shervantaigh Koopman van Germiston het sy onoorwonne rekord behou toe hy die IBF junior-middelgewigtitel gewen het. Webb is in die derde en vierde ronde platgeslaan voordat die geveg beëindig is. In die hoofgeveg van die aand het Kevin Lerena 'n wen-debuut in die swaargewigafdeling gemaak toe hy Bogdan Dinu van Roemenië in die vierde ronde tot oorgawe gedwing het.