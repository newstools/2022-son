â€™N MAN is Dinsdagmiddag dood nadat hy na bewering by De Grendel-treinstasie, agter die Parow-gholfklub, gesteek is. Sers. Wesley Twigg, 'n polisiewoordvoerder, het die voorval bevestig. "Die omstandighede rondom 'n voorval by 'n gholfbaan in Parow omstreeks 13:35, waar 'n 41-jarige man doodgesteek is, word ondersoek." Volgens Twigg is 'n saak van moord geopen. "Die slagoffer is deur 'n veiligheidsbeampte uitgewys en deur mediese personeel op die toneel doodverklaar." Twigg voeg by dat nog geen arrestasies gemaak is nie. Enigeen wat die polisie kan help met inligting rondom die voorval kan Crime Stop by 08600 10111 bel. 