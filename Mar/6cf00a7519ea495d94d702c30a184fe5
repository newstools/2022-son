DIS amptelik! Michael Cheika is Argentinië se nuwe coach. Daar is verlede maand deur Son berig dat dié voormalige coach van Australië (Wallabies), die Poemas se nuwe breier sou word. ’n Franse koerant het die nuus eerste gebreek. Cheika neem oor by Mario Ledesma, wat onlangs besluit het om te bedank. Vir Cheika sal dit egter nie ’n vreemde omgewing wees om die Poemas af te rig nie. Hy is in 2020 deur Ledesma ingebring om as een van die Argentyne se hulpafrigters diens te doen. Ledesma kon nie meer die pyp rook as die Poemas se breier nie. Veral nie nadat die Suid-Amerikaners in hul laaste wedstryd onder sy beheer ’n liederlike pak, van 7-53, van Ierland ontvang het. Die taak om die Poemas vir vanjaar se toetse, die Rugby Championship en jaareindtoer voor te berei, is nou Cheika se baby. Sy groot taak gaan ook wees om ’n mededingende Argentynse span vir deelname aan volgende jaar se World Cup in Frankryk voor te berei. Cheika sê oor sy aanstelling: “Ek voel geëerd om by Mario oor te neem. Ek het baie bewondering vir die Argentynse spelers. My gesin is ook baie gelukkig oor die feit dat ek die geleentheid kry om die Poemas te lei.” Cheika is tans die coach van die Japannese klubspan Green Rockets Tokatsu. Hy het van 2014 tot 2019 die Wallabies afgerig, met sy grootste sukses in 2015. Die Wallabies het daardie jaar die Rugby Champion-ship gewen, en bo alle verwagtinge die World Cup final in Engeland gehaal. Daarna het dinge begin skeefloop. Die Wallabies is in 2019 se World Cup in Japan in die kwarteindronde uitgeskakel.