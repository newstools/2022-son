DIE premier van die Wes-Kaap, Alan Winde, gaan vir 'n tweede keer in minder as 'n jaar 'n vacancy in sy kabinet moet vul. Die storie is vol ironie, want dis nie net die tweede keer vir 'n vacancy wat deur die DA Wes-Kaapse leier gelaat is nie, maar die redes - alhoewel verskillend - het die premier nie eens sien kom nie. Daar moet nou egter nie 'n verwagting wees dat hy links en regs sy kabinet gaan skommel nie. Alle oë is wel op hom om te sien of hy Dan Plato weer as minister van gemeenskapsveiligheid gaan aanstel. Kyk, wanneer dit by besluite kom, is Alan Winde baie vanilla, selfs met die hele Albert Fritz-saga het hy nie sy politieke spiere gebult nie - hy loop immers steeds op eiers. Winde is egter nie so boring nie. Alhoewel Plato een van die name is wat hy sal oorweeg, sal so 'n aanstelling net Albert Fritz se bewerings van 'n komplot bevestig. Deur Plato in sy kabinet toe te laat, sal vertroue in Winde en sy gewildheid net verder laat afneem. Dit het hoeka 'n knock gevat met die verkiesing van die meer energieke mayor van Kaapstad, Geordin Hill-Lewis. As jy luister na die onlangse opmerkings is daar sommige wat verwag dat die voorsitter van die staande komitee oor gemeenskapsveiligheid, Reagan Allen, in die pos aangestel sal word. So 'n aanstelling sal nuwe lewe in die departement blaas en daar is nie 'n rede waarom hy nie oorweeg moet word nie. VROUE Die beste kandidaat vir die pos is egter Mireille Wenger, die huidige hoofsweep van die DA in die Wes-Kaapse wetgewer. Nie net was sy voorsitter van die staande komitee oor gemeenskapsveiligheid tussen 2014 en 2019 nie, maar voor dit was sy kantoorhoof van die provinsiale minister van gemeenskapsveiligheid. Wenger het boonop 'n MA in Internasionale Studies, 'n MPhil in kriminologie, regte en samelewing. Sy het ook 'n diploma in politieke wetenskap en sosiologie van Sciences Po in Frankryk. Haar aanstelling mag dalk die oë laat rek oor sy met Craig Kesson getroud is, maar sy is ook fit for purpose en het 'n goeie begrip van die uitdagings van die portefeulje. Sou Wenger wel aangestel word, laat dit die leemte vir 'n nuwe hoofsweep, wat dalk net die antwoord is vir die spanning op die sesde vloer. Dit baan die weg vir die adjunk-speaker van die Wes-Kaapse parlement, Beverley Schafer, om hoofsweep te word. Sy word gerespekteer deur opposisiepartye, het die afgelope drie jaar telkens bewys sy kan gesag en beheer uitoefen en wanneer sy in die stoel gesit het, was sy nog net regverdig. 'n Moontlike plaasvervanger vir Schafer as adjunk-speaker is Wendy Philander, voorsitter van die gesondheidskomitee en voorsitter van die DA Vrouenetwerk in die Wes-Kaap. Alhoewel daar ruimte is vir verbetering, het sy die paar keer wat sy in die voorsittende beampte se stoel was, kop gehou. Nadat Albert Fritz afgedank is weens beweerde seksuele wangedrag sal dit nogal ironies - en goed - wees dat vroue die grootste voordeel trek.