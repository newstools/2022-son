GRABOUW. — ’n Klein dowwe liggie in die donker tonnel van ’n troebel waterkrisis flikker. Die Theewaterskloof-munisipaliteit (TWK) het meer as R1 miljoen beskikbaar gestel vir opknappingswerk aan die water-reservoir, wat sonder om juis kennis te hê, sigbaar nie veel instandhouding oor ’n tydperk gesien het nie. Daarmee saam — ’n meer onmiddellike verligting — stroom duisende liter waterskenkings ook nou in vir die inwoners van Grabouw. John Michels, onderburgemeester van die TWK-munisipaliteit, het gister via Facebook aan die Grabouwgemeenskap dat hulle dié besluit gister op ’n raadsvergadering geneem het. Hy kon egter nie bereik word vir verdere kommentaar nie, maar het bewyse van ’n ondertekende dokument op die Grabouw Gemeenskapsblad geplaas. Intussen het ’n besigheidseienaar in Grabouw gister meer as 1 300 liter water aan die gemeenskap geskenk. Daar was trane van blydskap en verligting op baie inwoners se gesig te bespeur toe die water met ’n lorrie afgelaai is. Dié water is by die gemeenskapsleier Isabel Bailey se huis afgelewer nadat sy ’n noodkreet uitgestuur het vir drinkwater. Volgens Bailey weet sy dat dit moeilik vir senior burgers en gestremdes is, asook ouers van kinders wat formulemelk drink, om voor te bly met “koopwater”. Sy’t aan Son gesê haar hart gaan spesifiek na hierdie mense uit en dis waarom sy dit haar plig gemaak het om water in te samel. Bailey vertel: “Ek het gebid en vir die Here gevra wat ek kan doen om ons mense te help wat tans met hierdie waterkrisis sit. “Hy het aan my gesê ek moet bid en uitreik na die mense en vra vir water. “Dít was gisteraand (Dinsdag) en skaars nadat ek ’n post op Facebook geplaas het, het die skenkings begin instroom. Medikasie “Ek dink veral aan die mense wat medikasie moet gebruik en dalk twee keer ’n dag pille moet gebruik en dan moet hulle hierdie troebel water gebruik.” Toe die water gister by Bailey se huis afgelaai is, het sy sommer reguit na ’n plaaslike crèche, Jack & Jill in Pine View-Noord gegaan met haar eerste aflewering. Dié crèche, wat deur Edwina du Toit bestuur word, sit ook daagliks vier uur lank sonder water sedert die TWK-munisipaliteit “water shedding” begin toepas het. Du Toit was uiters dankbaar toe Bailey die water by hulle kleuterskool kom aflaai het. Haar reaksie was: “Ek is so dankbaar, want nou kan ons weer skoon water gebruik. “Soms as ek die kraan oopdraai, is dit net ’n straaltjie wat uitloop en ander kere is dit vuil water. “Hierdie water kan ons nie vir die kinders gebruik nie. “Ek vra dan vir hulle ouers om vir ons skoon water saam te stuur wat ons vir hulle kan gebruik.” Bailey het agterna ook ander se harte bly gemaak deur die water regoor die Grabouw-gemeenskap uit te deel. Son het ook Woensdag gery om die gehawende water-reservoir te gaan besoek, maar het voor geslote hekke gekom. Selfs van buite kan daar duidelik gesien word dat die plek heel vergete daar uitsien. Die verwaarlosing en agteruitgang is baie duidelik te bespeur. Son het Woensdag ’n berig (met foto’s wat bekom is) geplaas wat duidelik wys hoe sleg dit by die reservoir lyk.