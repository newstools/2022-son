DIE Sharks skop Suid-Afrika se plaaslike aanslag op die United Rugby Cham­pionship (URC) vanaand (19:10) teen die Scarlets op Kings Park in Durban af. Ná 10 games is Sean Everritt (afrigter) se span tans in die 8ste plek op die URC log met 26 punte. Die besoekers van Wallis is ná nege wedstryde in die 12de plek op die puntelys met 22 punte. Die Sharks, wat deur Siya Kolisi in die afwesigheid van Lukhanyo Am aangevoer gaan word, is gelaai met Springbokke. Daarteenoor gaan die span van Llanelli sonder hul internasionale spelers wees. Die tuisspan behoort dus die gunsteling te wees om sy posisie op die log te verstewig. Môre gaan Jake White (afrigter) se Bulls teen Munster in ’n interessante stryd (16:05) op Loftus Versfeld in Pretoria te staan kom. Munster, wat deur die voormalige Bulls- en Springbok-hulpafrigter Johann van Graan afgerig word, is tans in die derde plek op die log. Sondag gaan die Lions ’n vyfde agtereenvolgende nederlaag wil vermy wanneer hulle Cardiff op Ellispark in Johannesburg (afskop 16:00) aandurf. Cardiff (13de) is net een plek bokant die Lions op die log. Die tuisspan gaan dus alles in die stryd werp om met ’n oorwinning uit die stryd te tree.