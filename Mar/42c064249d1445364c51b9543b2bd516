BRIESENDE inwoners van Hammanskraal eis die kliniek wat in 2019 voltooi is, moet binne enkele dae sy deure oopmaak. Die regering het meer as R100 miljoen aan die projek bestee waarvan die bouwerk in 2017 begin het en al twee jaar gelede voltooi is. Destyds is die Mandisa Shiceka-kliniek van tydelike tente en mobiele kamers voorsien om mediese behandeling aan die gemeenskap te bied. Hammanskraal-belanghebbendes het tydens ’n vergadering met Gautengse LUR vir gesondheid, Nomathemba Mokgethi, by die kliniek in Mandela-dorp besluit om die langdurige kwessie op te los. Hulle sê ook David Makhura, premier van Gauteng, het die fasiliteit voorheen besoek waartydens hy belowe het om dit amptelik te laat oopmaak. Maar hulle sê tot op hede het nog niks gebeur nie. Hulle het gedreig om op te tree as hulle nie binne sewe dae positiewe antwoorde kry nie. “Ons is so seergemaak, want hulle het hierdie groot kliniek vir ons gebou, wat ons vorige jare moes gebruik, maar dit staan steeds só,” sê een inwoner. Nog ’n inwoner sê: “Nou moet ons na die naburige gebiede gaan om basiese primêre gesondheidsorg te kry.” 