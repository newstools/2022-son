DIE Suid-Afrikaanse Rugbyunie (SARU) beplan om Zelt Marais, geskorste president van die Westelike Provinsie Rugbyvoetbalunie (WPRVU), van minagting aan te kla. Dié stappe kom in reaksie op Marais se aantygings in briewe aan WPRVU-klubs oor die verkoop van Nuweland en Saru se besluit om dié unie onder administrasie te plaas. Mark Alexander, SARU-president, het besluit om in sy hoedanigheid as leier 'n brief aan klubs te skryf en die “verspreiding van vals inligting” deur Marais stop te sit. Marais is die afgelope paar weke kwaai besig met briewe skryf oor SARU se planne om Nuweland te verkoop en pot shots na dié beheerliggaam se kant te gooi. Dit oor daar nog niks gesê is oor Jurie Roux (SARU se CEO) se afgehandelde saak met betrekking tot die terugbetaling van miljoene rand aan die Universiteit Stellenbosch. “Ons gaan julle geskorste president onder Saru se etiese kode aankla van minagting. Sy retoriek is 'n poging om 'n rol te vervul waarvan hy grondwetlik geskors is en nie die magte het om uit te voer nie,” lui Alexander se brief. “Ek verstaan julle (die klubs) bekommernis oor die toekoms van jul unie, maar julle moet asseblief verstaan hoewel dit lyk asof daar ’n doodse stilte heers van die administratuers, is dit gedoen om ’n omgewing te skep waarin die beroepspan (Stormers) kan presteer. Dit sodat die unie so gou moontlik terug in die hande van verkose beamptes geplaas kan word.” Alexander het weereens aangedui SARU was huiwerig om in Oktober die WPRVU onder administrasie te plaas, maar kon nie verder toekyk hoe daar onder Marais agteruit geboer is nie. Volgens die SARU-leier sal alle klubs op 29 Maart (op ’n vergadering waarna hulle almal genooi is) ingelig word oor watter vordering daar gemaak is sedert die beheerliggaam oorgeneem het. Intussen beplan Marais sy eie vergadering met WPRVU-klubs. 'n Uitnodiging, wat hy aan klubs gestuur het, is in Son se besit. Dié vergadering word vir 21 Maart beplan, maar dit is ’n ope vraag of enige klubs hiervoor gaan opdaag. Veral omdat dit ’n vakansiedag (Menseregtedag) is. Klubs het ook in vorige gesprekke met Son gesê hulle skaar hulle nie by Marais nie. Die wonde is nog rou oor die manier waarop hy hulle behandel het en die WPRVU in sy huidige situasie geplaas het.