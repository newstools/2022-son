DIE rooi tapyt is vandeesweek letterlik vir Du-Wayne Damon uitgerol. Dit is nadat die 16-jarige boorling van Moorreesburg laas week op die Suid-Afrikaanse Skole-atletiekbyeenkoms in Germiston met ’n besonderse vertoning in die verspring vir seuns o. 17 vorendag gekom het. Daar het Damon ’n tweede plek behaal met ’n sprong van 7,32 m. Volgens Richard Erasmus, die sportkoördineerder by Steynville Sekondêr in Piketberg, het Damon sy gemeenskap ongelooflik baie trots gemaak. “Die hele skoolgemeenskap is in sy noppies met Du-Wayne se vertoning op die nasionale byeenkoms in Germiston waar hy ’n silwermedalje gewen het,” het ’n opgewonde Erasmus gesê. “Dit beteken Du-Wayne is die tweede beste in die land. Dit beteken ook baie vir die mense hier omdat dit die eerste keer in die geskiedenis is dat iemand van die dorp en van ons skool so iets kon vermag. Almal is dus uiteraard geweldig trots op sy prestasie.” Du-Wayne het sy provinsiale klere verwerf toe hy aan die Boland-byeenkoms deelgeneem het. Hy het Boland op die Wes-Kaapse byeenkoms verteenwoordig waar hy met ’n sprong van 7,32 m vorendag gekom het. Erasmus sê daar is ’n spesiale seremonie vir Du-Wayne gereël met ’n rooi tapyt wat vir hom uitgerol was. “Die skoolhoof, Frederick Frans, het die seremonie gelei. Van die spesiale gaste het ingesluit die burgemeester van die Bergrivier-munisipaliteit, Ray van Rooy, wat ook ’n oudleerder van die skool is. “Billie Claasen, die direkteur van Rural and Farmworkers Developement, was ook daar. “Du-Wayne was aangenaam verras toe hy met ’n erewag en parade by die skool verwelkom is. “Du-Wayne het gister by die skool nie woorde gehad vir sy ontvangs nie. “Hy is oor die algemeen baie skaam en teruggetrokke. Maar daar was ’n traan of twee op sy wang. Vir die hele personeel was dit ’n knop-in-die-keel-oomblik.” Damon se talent is reeds op ’n jong ouderdom raakgesien. “Du-Wayne het al die tonge los sedert sy laerskooldae op Laurie Hugo Primêr in Moorreesburg. Ek glo hy gaan nog baie ver kom. “Daar is baie belangstelling in hom. Ons wil hom egter nie in die diepkant ingooi nie. Die ideaal sal wees as hy ’n beurs kan kry by een van die topatletiekskole in die land.” Hy gaan volgende Dinsdag Potchefstoom toe om aan die ASA-byeenkoms deel te neem. “Hopelik gaan hy ons daar ook trots maak,” het Erasmus bygevoeg.