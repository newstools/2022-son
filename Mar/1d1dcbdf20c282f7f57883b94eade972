DIE Belhar-rugbyklub kom vanjaar beslis nie mettie lag nie. Dié Westelike Provinsie Superliga B-span wil beslis nie vanjaar net also-rans wees nie. Hulle wil ’n ernstige aanslag op die titel maak, ná ’n cash injection van R1,8 miljoen. Dié sponsorship kom volgens Belhar se bestuur van 13 borge uit verskeie nuwe en ou maatskappye wat dié klub al etlike jare lank ondersteun. Belhar was voorheen een van die top dogs in WP-klubrugby voor hy uit die Superliga A gerelegeer is. Met promosie en relegasie wat vanjaar gaan geld in WP se ligas, blyk dit Belhar wil dadelik ’n terugkeer tot die top flight maak. Jerome America, die sekretaris van Belhar, het aan Son gesê: “Ons is in 1992 deur Arthur Booysen gestig. “Die klub het ’n lang tradisie en ’n sterk gevolg in Belhar en die breë gemeenskap. Ons is nederig met ons benadering. Die geld gaan reg aangewend word tot voordeel van die spelers. “Ons wil uitkom van die Super B en in die Super A speel en ons spelers blootstel aan die rugbywêreld daar buite.” America verduidelik die sponsorship sal hoofsaaklik aangewend word vir vervoer, spanklere, speel-geriewe en om die beste toerusting aan te skaf. “Ons gee ook aan spelers ’n toelaag vir elke wedstryd wat hulle speel,” het hy gesê. “Ons moet ook in ag neem die koste vir die gebruik van sportgronde en dan moet die krag vir elke oefensessie en wedstryd ook betaal word.” Jerome Booysen, president van die klub, het by die bekendmaking van die sponsorship gesê: “Belhar-bestuur en spelers, ons moet saamstaan en die klub versterk sodat ons volgende seisoen in Superliga A speel. “Belhar-rugbyklub het ’n sterke tradisie van uithou. Ons het in die verlede hoogtes bereik, ons kan weer bo uitkom. Dit kos dissipline, fiksheid en uithouvermoë,” het Booysen gesê. Die klub-seisoen in die Westelike Provinsie skop amptelik op 2 April (Belhar t All Saints) af en Belhar se eerste home game is op 9 April teen Helderberg.