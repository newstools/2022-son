HIER kom ’n ding – en sommer ’n grote. Met net drie rondes van wedstryde oor stuur die Westelike Provinsie se Premierliga-krieketkompetisie op ’n spannende einde af. Nadat die voorloper, Durbanville, sy wedstryd teen Victoria oortuigend gewen het, wag die derde geplaaste Rondebosch Saterdag op hom. Die uitslag van die kragmeting in Rondebosch kan die rigting van die titel bepaal. Durbanville is tans die voorloper met 60 punte ná sy sege van 8 paaltjies oor Victoria. Laasgenoemde het besluit om eerste te kolf en is almal vir 84 uitgehaal. Die besoekers se naatbouler Jody Lawrence het 5 paaltjies vir net 13 lopies in 8.2 beurte laat kantel. Dié oorwinning beteken dat Durbanville se kanse aansienlik groter is om die titel te buit sou hy Rondebosch ook plattrek. Rondebosch, wat met 53 punte op die punteleer staan, kan op sy beurt die Universiteit van die Wes-Kaapland ’n guns bewys sou hy wen. UWK staan op 56 punte. Rondebosch kom Saterdag teen Claremont te staan. Intussen het UWK Bellville met 3 paaltjies getroef. Bellville het eerste gekolf en 167/7 in sy 50 beurte gemoker, met Schaughn van Greunen wat ’n onoorwonne 95 geslaan het. UWK het die wenteiken in 47.4 beurte bereik, met Mujaahid Toffar (52) wat self ’n stewige bydrae gemaak het. Westelike Provinsie Premierliga CLAREMONT t RYLANDS: Rylands wen met 43 lopies; CAPE TOWN CRICKET CLUB t BRACKENFELL: Cape Town wen met 3 paaltjies; BELLVILLE t UWK: UWK wen met 3 paaltjies; VICTORIA t DURBANVILLE: Durbanville wen met 8 paaltjies. Eerste Liga GLAMORGAN t MILNERTON: Milnerton wen met 91 lopies; NOORDELIKES/GOODWOOD t UCT: Noordelikes/Goodwood wen 44 lopies; PINELANDS t TYGERBERG: Tygerberg wen 90 lopies; PRIMROSE t STRANDFONTEIN: Strandfontein wen met 5 paaltjies; UNITED t OTTOMAN: United wen 36 lopies; KRAAIFONTEIN t GUGULETHU: Kraaifontein wen met 40 lopies. 