DIE polisie in Limpopo soek na verdagtes wat ’n lektor doodgeskiet het terwyl hy Sondagoggend in Polokwane gedraf het. Brig. Motlafela Mojapelo, ’n polisiewoordvoerder, sê prof. Mohamed Saber Tayob (51) het omstreeks 06:30 in Munniklaan, Sterpark, gedraf toe gewapende mans op hom losgebrand het. “Die slagoffer het glo gedraf toe ’n wit VW Polo verby hom gery en ’n U-turn gemaak het. Die voertuig het langs hom gestop en ’n passasier het uitgeklim en die slagoffer verskeie kere vanaf ’n afstand geskiet. Die verdagtes het vinnig van die toneel weggery,” sê Mojapelo. Tayob was ’n lektor aan die Universiteit van Limpopo en ’n gekwalifiseerde geoktrooieerde rekenmeester. In ’n verklaring het die Universiteit van Limpopo gesê hulle is verpletter oor Tayob se dood. Die universiteit se visekanselier, prof. Mahlo Mokgalong, het haar skok en ontsteltenis uitgespreek oor die heengaan van "een van die universiteit se opkomende akademici en leiers”. Tayob was vanaf Maart 2020 die direkteur van die Skool vir Rekeningkunde aan die universiteit. Jan Scheepers, waarnemende polisiekommissaris van Limpopo, het enigiemand met inligting gevra om na vore te kom. Die ondersoekbeampte, ao. Joseph Malebana, kan by 072 492 9635 gekontak word. – News24