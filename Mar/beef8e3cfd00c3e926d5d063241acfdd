JP DUMINY (37) is Vrydag ingehuldig as die nuutste ambassadeur vir die Laureus Sport for Good-stigting van Suid-Afrika. Die voormalige Proteas-krieketspeler is by die 9Miles Project by die Strandfontein Pavillion bekend gestel as die nuutste toevoeging tot die Laureus-stigting. Die 9Miles-projek is ’n jeug- en gemeenskapsontwikkelingsprogram wat branderplankry gebruik om die jeug in die kusgebiede van die Kaap te bereik. ’n Trotse Duminy het Vrydag aan Son gesê: “Dit was tot dusver ’n ongelooflike dag vir my. Ek het uiteraard full circle gekom na my tuisdorp van Strandfontein toe ek vandag hier bekend gestel as ’n Laureus Sport for Good-ambassadeur.“Ons het hier besoek kom aflê by die 9Miles-projek wat hoofsaaklik op surfing konsentreer. Hier word ongelooflike werk met die kinders van die gemeenskap gedoen waar hulle ook lewensvaardighede deur sport geleer word.” Duminy, wat Suid-Afrika in 49 toetse en ’n allemintige 199 eendaagse wedstryde verteenwoordig het, sê hy het as kind baie tyd by Strandfontein se tidal pool spandeer. “Ek onthou nog hoe my oupa hier op die water gedryf het. Ek het great memories van die plek en dis ook goed om terug te wees en al die goeie werk te sien wat hier deur die mense gedoen word.” Benewens Duminy, was daar Vrydag ook legendariese sportlui by die aangeleentheid teenwoordig wat diep spore in Suid-Afrikaanse sport getrap het. Mense soos die voormalige Springbok-kaptein, Morné  du Plessis, die Paralimpiese swemmer, Natalie du Toit, sowel as Bokke soos Bryan Habana en Butch James het ook hul ondersteuning vir Duminy by die geselligheid kom wys. “Ja, hulle is almal al vir jare ambassadeurs wat by talle Laureus-projekte betrokke was. Die kinders in die gemeenskap het rolmodelle nodig. “Al die sportpersoonlikhede wat vandag hier is, is almal mense wat groot hoogtes in hul onderskeie sportsoorte bereik het. “Dis baie belangrik vir kinders om hulle rolmodelle te kan sien en saam met hulle te meng sodat hulle ook daarna kan streef om dieselfde hoogtes te bereik. Dit is great om deel van hierdie reis te kan wees,” het Duminy bygevoeg. 