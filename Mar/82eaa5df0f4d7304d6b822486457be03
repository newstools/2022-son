MIKEL Arteta, manager van Arsenal, het ’n waarskuwing aan Liverpool gestuur voor die twee spanne se Premierliga-kragmeting Woensdag in die Emirates. Arteta se jong Gunners-groep borrel met selfvertroue nadat hulle bo Manchester United in die vierde Champions­ League-posisie ingeskuif het. Dit volg ná hul oorwinning van 2-0 oor Leicester City Sondag op sy Londen-tuiste. Dit is Arteta-hulle se vyfde sege van hul vorige vyf ligawedstryde. Woema Dit is ook presies die tipe doepa wat Arteta nou só vol woema maak in die aanloop tot hul stryd teen Jürgen Klopp (manager) se Reds-span. Arsenal het boonop vier wedstryde minder as United gespeel. Dit beteken dat die span steeds die gaping, wat tans een punt is, nóg groter kan maak. Arteta meen sy span sal móét “glo dat hulle Liverpool kan klop” indien hulle ’n opskudding wil veroorsaak, asook om hul vierde posisie te versterk. Maar Arsenal kon egter nie die span van Merseyside in sy vorige drie kragmetings klop nie – dit sluit in twee nederlae en ’n gelykop uitslag (in die eerste been van die Carabao Cup-halfeind). Voorberei “Dit is nou ’n ander vlak. Ons moet die spel na ’n nuwe standaard neem sodat ons ’n kans staan om hulle te klop,” het die Spanjaard gesê. “Ons weet dit en ons gaan voorberei om ’n manier te vind, wat noodsaaklik is om hulle te kan klop,” het hy bygevoeg. – AP