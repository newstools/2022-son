MARTIN Moonsamy, voormalige Chippa United- en Santos-speler, het ’n eerstehandse ervaring van die gesukkel om ’n beroepsloopbaan uit te kerf. Dit is waarom hy die MM Stars-akademie in Lenasia gestig het om minderbevoorregte spelers, talente en selfs dié wat nie het nie, net die nodige blootstelling te gee. Moonsamy, geen vreemdeling aan die Kaap, keer terug met MM Stars om deel te neem aan Salt River-Blackpool se Super Sevens jeugtoernooi. Dit begin van vandag tot Maandag by die Shelley Road­-sportkompleks in Soutrivier. “Dit gaan baie spesiaal wees om na Kaapstad terug te keer, want ek kom nie as ’n speler nie, maar as coach van die akademie,” vertel hy. “Ons is dankbaar vir die kans wat die spelers kry. “Dit sal hulle help met hul ontwikkeling en groei. Ons akademie maak vordering. Ons het jeug-strukture en ’n SAB senior span. “Ons probeer om hulle (oorsese) geleenthede te bied om hul drome te bewaarheid. “Dit is ook nie die einde van die wêreld indien hulle dit nie in sokker maak nie. Solank hulle net goeie, voorbeeldige burgers uitdraai.” Stars het in 2019 in die Dubai Cup deelgeneem en is bekend in baie plekke.