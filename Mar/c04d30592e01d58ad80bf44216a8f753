DIE departement van gesondheid sê ongeveer 80 000 Pfizer-entstofdosisse sal aan die einde van Maart vernietig  word sodra hulle hul vervaldatum bereik. Die departement het kommer uitgespreek dat Covid-19-entstowwe vermors word weens die min  mense wat vir inentings aanmeld. Die departement se waarnemende direkteur-generaal, dr. Nicholas Crisp, het dit tydens ’n media-inligtingsessie bekend gemaak. “Ons sal iewers sowat 80 000 dosisse verloor. Elke dosis is ’n verlore geleentheid. “Onthou dit is 80 000 uit 33 miljoen. Ons praat dus nie groot hoeveelhede nie, maar elke dosis is ’n verlore geleentheid om iemand hierteen te beskerm, so ons is nie gelukkig nie,” het Crisp gesê. Verlede week het die gesondheidskenner dr. Fundile Nyati probeer om vrese oor die moontlike newe-effekte van Pfizer se Covid-19-entstof, te besweer.Nyati sê die entstof bly veilig en doeltreffend. – SABC News 