DIE Stormers het Sondag amok gemaak toe hulle die Cardiff Blues met 40-3 in ’n United Rugby Championhip-kragmeting in die Cape Town Stadium kafgedraf het. Die rustydtelling was 19-3 in die Kapenaars se guns. Cardiff het die game belowend begin. Na 15 minute se spel was die besoekers van Wallis met 3-0 voor. Hierna was dit egter net eenrigtingverkeer, met John Dobson (afrigter) se manne wat altesaam ses onbeantwoorde drieë aangeteken het. Die plaasvervanger-losvoorspeler Junior Pokomela se drie in die 60ste minuut het die bonuspunt aan die tuisspan gesorg. Twee minute later het die kookwater agtsteman, Evan Roos, deurgebars vir die Kapenaars se vyfde drie. Daarna het die binnesenter Rikus Pretorius oorgestorm vir Kapenaars se sesde drie. Dit was die Stormers se tweede agtereenvolgende bonuspunt in die URC, nadat hulle laasweek vir Zebre Parma met ’n allemintige 55-7 in die Danie Craven afgestof het. Al het die Stormers ’n oortuigende oorwinning behaal, sal Dobson nie heeltemal gelukkig wees met sy span se vertoning nie. Die tuisspan het aanvanklik gesukkel om aan die gang te kom. Steven Kitshoff (kaptein) en sy manne het ook te veel hanteerfoute gemaak. Die bal was ook telkemale skeef in die lynstane ingegooi en hulle kon nie hul dryfmaalbewegings van lynstane aan die gang kry nie. Nadat die Stormers drie pragdrieë in die eerste helfte deur Ruan Nel, Leolin Zas, Manie, Libbok gescore het, het hulle gesukkel om die bonuspuntdrie te score. Te veel aangeë van belowende bewegings het verlore gegaan. Die span het egter uitstekend gevaar op die teenaanval van omgekeerde balbesit. Warrick Gelant was weereens een van die uitstaande spelers op die dag. Hy was agterna welverdiend as die speler van die wedstryd aangewys. “Ja, ons is uiteraard baie happy met die vertoning. Ons het geweet die toestande gaan nie dieselfde soos laas week wees nie. Ons moes die tempo lig en dit is presies wat vandag gebeur het, aldus Gelant. Oor sy kombinasie met spelers soos Damian Willemse, Manie Libbok en Seabelo Senatla het hy gesê: “Ons hou mekaar verantwoordelik om deurgaans goeie besluite te maak wanneer ons in besit gestel is. Ons probeer om die chaos te beheer. Dit is great wanneer dinge vir ons uitwerk.” Die Kaapse franchise skuif nou op na die sewende plek op die puntelys met 34 punte op die URC log. Die Stormers kom volgende week teen die Ulster in die Moederstad te staan. Ulster met 49 punte is tans in die tweede plek op die punteleer. Die tuisspan sal dus sy peil aansienlik  moet lig as hy daarin wil slaag om die besoekers van Ierland te klop. STORMERS - drieë: Ruan Nel, Leolin Zas, Manie, Libbok, Pokomela Junior, Evan Roos, Rikus Pretorius; doelskoppe: Manie Libbok (4), Tim Swiel. CARDIFF - strafdoel: Jarrod Evans