BETOGENDE e-hailing-operateurs sê die drie dae lange staking was nodig om ongeregtighede en veiligheidskwessies in die sektor uit te lig. ’n Memorandum van eise is vroeër vandeesweek aan die departement van handel en nywerheid en mededinging oorhandig waarin gevra word dat die bedryf gereguleer word. Die operateurs staak sedert Dinsdag oor beweerde uitbuiting deur hul maatskappye en die minimum basistarief, wat volgens hulle te laag is. Hulle is ook bekommerd oor hul veiligheid, met bestuurders wat slagoffers word van misdade soos kapings en roof. Vhatuka Mbelengwa, woordvoerder vir die  groep, sê: “Ons wil die samelewing bedank dat hulle geduldig is met ons. Ons vra om verskoning vir enige ongerief wat moontlik in u lewens veroorsaak is. "Ons het nie die besluit geneem om maklik te sluit nie, ons het gevoel dit is belangrik om werklik die ware aard van geweld en uitbuiting bloot te lê."