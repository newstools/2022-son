PLETTENBERG Bay Pio­neers is deur na die eindstryd om die Suidwestelike Distrikte se Premierliga-kriekettitel. Pioneers kom op 21 Maart in die Rec-stadion in Oudtshoorn teen Knysna Cavaliers te staan om die champions van die Suid-Kaap te bepaal, nadat hulle George in die uitspeel-wedstryd met 103 lopies geklop het. Cavaliers het bo geëindig terwyl Pioneers moes uitspeel vir ’n plek in die final. Ramblers, van Rosemoor, wat nie vanjaar ’n game in die veldtog kon wen nie, skuif af na die Promosie-liga. Intussen het Pacaltsdorp United en Pirates United vir die eindstryd van die Promosieliga-titel gekwalifiseer. Die span wat die wedstryd wen sal na die Premierliga bevorder word en die plek van Ramblers inneem. Pirates United het New Dawn Park met 7 paaltjies in die semi-final oorrompel nadat hulle vir 99 lopies uitgeknikker is. In die ander halfeindstryd het Pacaltsdorp United vir Mayflower met 70 lopies uitgehaal en met 115 lopies geseëvier om na die final deur te dring. Kampioen Pacaltsdorp het in sy kolfbeurt 185/9 aangeteken. In die Westelike Provinsie is die drie top-spanne – Durbanville, Rondebosch en die Universiteit van die Wes-Kaapland – in ’n helse stryd gewikkel om die Premierliga-titel. Soos sake nou staan is Durbanville met 55 boaan die punteleer, met Rondebosch ’n kortkop agter met 53 punte en UWK derde op 52. In die Boland kan die Maties die naweek seker maak hulle word as die kampioen gekroon, wanneer die studente Piketberg in ’n wegwedstryd pak. Worcester United, wat die streek se T20-kampioen is, is tweede op die log. WESTELIKE PROVINSIE Premierliga BRACKENFELL t RYLANDS: Brackenfell wen met 7 paaltjies; RONDEBOSCH t WESTERN PROVINCE CRCIKET CLUB: Rondebosch wen met 163 lopies; CLAREMONT t CAPE TOWN: Claremont wen met 148 lopies; BELLVILLE t DURBANVILLE: Durbanville wen 38 lopies. Eerste Liga MILNERTON t KRAAIFONTEIN: Milnerton wen met 3 paaltjies; NOORDELIKES/GOODWOOD t PINELANDS: Noordelikes/Goodwood wen met 84 lopies; OTTOMAN t TYGERBERG: Ottoman wen met 2 paaltjies; UCT t PRIMROSE: UCT wen met 22 lopies; STRANDFONTEIN t UNITED: Sf’tein wen met 4 paaltjies. BOLAND Premierliga ROBERTSON t VREDENBURG/SALDANHA: Robertson wen die wedstryd met 27 lopies.