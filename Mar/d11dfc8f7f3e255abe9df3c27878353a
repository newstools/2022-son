DIE spoggerige Silwerskermfees-toekenningsaand is Saterdagaand in die Bay Hotel in Kampsbaai gehou. In talle afdelings was daar sterk benoemdes. Maar dis die eg Kaapse storie van ’n gebroke en disfunksionele Muslim-familie wat die beeldjies op die tiende Silwerskermfees ingeryg het. Barakat, die Suid-Afrikaanse film in Kaapse dialek, is ook die land se 2022-inskrywing vir die Oscars in die kategorie Beste Internasionale Film. By die Silwerskermfees het Paul du Toit die toekenning as beste akteur vir sy rol in Stiekytgewen. Die veteraan Vinette Ebrahim is as die beste aktrise gekroon vir haar rol as die matriarg in Barakat. Die beste speelfilm is die eko-riller Gaia met die aktrise Monique Rockman as Gabby in die hoofrol. Dis die eerste eko-film wat in Suid-Afrika vervaardig is. Eddie Andrews, onderburgemeester van die Stad Kaapstad, het by die toekennings die bedryf bedank vir sy bydrae om van die Stad en land ’n inklusiewe een te maak deur stories te vertel. Hy het die filmbedryf beloof die Stad sal help waar en wanneer dit kan, soos om permitte vinniger uit te reik. Andrews het ook ’n pleidooi tot die bedryf gerig om nooit op te hou om stories te vertel nie. “Só spreek ons ook talle kwessies in ons gemeenskappe aan.” Op ’n ligte noot het hy aan die seremoniemeesters, Dean John Smith en Gantane Kusch, gesê hy sal graag wil intree en help in Ruiterbosch. Dit sal almal in die Andrews-huishouding, wat groot fans van die sepie is, gelukkig maak. Dit was ’n bietjie teleurstellend dat die ongelooflike aksiefliek Indemnity geen prys gewen het nie. Nie net is die draaiboek indrukwekkend nie, maar Jarrid Geduld, wat die rol van die fisieke fire fighter speel, lewer ’n onverbeterlike vertoningr. Hy was beslis ’n sterk kandidaat vir die toekenning vir beste akteur. Hier is die volledige lys wenners van die Silwerskermfees-toekennings. SPEELFILMS KORTFILMS