PRES. Cyril Ramaphosa sal na verwagting Dinsdagaand omstreeks 20:00 die volk toespreek. Luidens 'n persverklaring van die presidensie is dit oor die land se reaksie op die bekamping van die corona-virus in die land. Rampahosa se toespraak volg na vergaderings vroeër die dag met onder meer die presinsiële koördineringsraad. Dinsdagoggend het die Wes-Kaapse premier, Alan Winde, aangedui dat hy by die vergadering 'n beroep sal doen dat die ramptoestand opgeskort word. Die regering het vroeër hierdie maand die nasionale rampstatus tot 15 April verleng. Ramaphosa het laasweek tydens 'n vrae-en-antwoordsessie in die parlement gesê hy die ramptoestand wil beeindig maar dit nie onverantwoordelik gaan doen nie. Die departement van gesondheid het laasweek ook voorgestelde regulasies gepubliseer om die verspreiding van die virus te beheer. Die publiek het tot 15 April om kommentaar te lewer op die voorgestelde regulasies, waarna die regering die insette sal oorweeg. Intussen berig Netwerk24 dat kenners reken dit is nie nou die tyd om alle regulasies te laat vaar nie. Dit terwyl 'n vyfde vlaag infeksies in Mei vanjaar verwag word. Prof. Salim Abdool Karim, epidemioloog en lid van die wêreldgesondheidsorganisasie se wetenskapraad, sê: "Ons moet voorbereid wees en seker maak dat ons omstandighede vermy wat gunstig is vir die verspreiding van die virus." 