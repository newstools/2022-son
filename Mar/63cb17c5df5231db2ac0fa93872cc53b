EEN van Suid-Afrikaanse sokker se blinkste jong sterre, Lyle Foster, wil nou kyk of hy sy eerste internasionale doel teen ’n gedugte Franse span kan score. Bafana Bafana kom môre in ’n vriendskaplike wedstryd teen die wêreldkampioen te staan. Die Suid-Afrikaners het Vrydag met 0-0 gelykop gespeel teen Guinee. Dit was ’n wedstryd wat Bafana eintlik moes gewen het, gegewe hul oorheersing van dié kragmeting. Dit het die coach Hugo Broos so ’n bietjie gefrustreer dat sy span nie enige deurbraak gemaak het nie, maar die Bafana-baas voel hy het vordering in sy spelers se vertoning gesien. Hulle sal egter môre baie beter moet speel teen ’n sterbelaaide Franse span, wat besig is om planne te beraam vir later vanjaar se deelname aan die World Cup in Katar. Oor die geleentheid om homself teen Frankryk te toets, het Foster gesê: “Vir my is dit opwindend om die kans te kry om teen sulke opponente te speel. Soos ons coach tereg vir ons gesê het, is daar ’n groot gaping wat ons moet verklein teen die groot lande. “Die enigste ding wat ons kan doen, is leer — en ek is opgewonde oor die kans om meer te leer. “Om teen Frankryk te speel is ’n kans vir ons om te sien hoe ’n wêreldklas span dinge doen. Ons kan leer daaruit. Die uitslag is nie die belangrikste ding vir ons nie.”