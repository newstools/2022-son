ROLDAH en haar spanmaat Ashraf Orrie – wat ook haar eggenoot is – gaan die naweek weer as aanspraakmakers in die gemengde veteraan kategorie by die Thirsti AfricanX Trail-wedloop aantree. Die uitmergelende driedaagse wedloop gaan vanjaar vir die 12de keer aangebied word. Dit gaan van Saterdag 19 tot Maandag 21 Maar by die Houw Hoek Hotel in die Overberg plaasvind. Die eerste dag wat by die Paul Cluver-wynlandgoed begin is +-24 km. Dag Twee is +-32 km met ’n klim van 920 m, terwyl die derde dag +-18 km lank met ’n klim van 720 m is. Die gewilde wedloop, wat in 2009 vir die eerste keer aangebied is, is sinoniem met manjifieke roetes, skouspelagtige uitsigte, heerlike kos, ’n ontspanne atmosfeer en wonderlike vermaak. Wat die wedloop egter so uniek maak is dat spanne van twee bestaande uit mans, vroue en gemengde kategorieë in verskillende ouderdomsgroepe sake gaan uitspook oor roetes wat elke dag in afstande verskil. Natuurskoon Volgens Roldah wat gereeld in die topdrie in haar ouderdomsgroep van 50-59 jaar in wedlope eindig, sien sy vanjaar weer uit om die drie dae in die prentjiemooi natuurskoon saam met Ashraf deur te bring. “Ja, dit is eerstens ’n besondere voorreg om net fiks en gesond te wees en om aan sport te kan deelneem. “Om op die podium te eindig sal maar net ’n bonus wees,” het die huisvrou van Plumstead gister gesê. “Ek geniet trail-wedlope baie meer as padwedlope. Buiten die asemrowende natuurskoon, is een van die groot voordele dat jy plekke sien wat jy nie met ’n motor kan by uitkom nie. Dit is ook so goed vir die siel om in die natuur te kan hardloop.” Roldah het gesê hul huwelik word terselfdertyd tyd tot die uiterste beproef want jy moet ook vir drie dae deur die pyn hardloop waar jy ook verskillende emosies ervaar. “Ek en Ashraf verstaan mekaar egter goed en het tot dusver geen issues gehad nie. Ons komplimenteer mekaar goed in die sin dat ons min of meer dieselfde pas hol, maar ek voel dalk ’n bietjie sterker by die opdraandes, terwyl Ashraf vinniger op die afdraandes is, en ek is ook bietjie meer versigtig.” Registrasie vind Vrydag by die Houw Hoek Hotel van 12:00 tot 19:00 plaas. Besoek www.stillwatersports.com vir meer inligting.