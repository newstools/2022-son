IS BENNI McCarthy as coach net ’n one-season wonder? Dit is sekerlik een van die vrae wat nou gevra sal word nadat een van die land se hoogs gekwalifiseerde breiers in sokker op skokkende wyse afgedank is. McCarthy het luidens berigte nog Vrydag met die spelers van AmaZulu gewerk toe die boodskap sy ore bereik het dat sy dienste nie meer be­nodig word nie. Dit is nou die tweede keer in die voormalige Bafana Bafana-ster se loopbaan dat hy voor die einde van ’n seisoen gevra is om te loop. Hy het ook net ’n seisoen en ’n half by Cape Town City gewerk voordat hy sy pos moes ontruim. Toe hy verlede seisoen deur AmaZulu aangestel is, het McCarthy dié KwaZulu-Natalse klub tot die tweede plek in die Premiersokkerliga (PSL) gehelp. Usuthu, soos die span ook bekend is, het vir die CAF Champions League gekwalifiseer waar hy tot dusver goeie vertonings gelewer het. Die huidige PSL-veldtog het egter nie soos die vorige een onder McCarthy veel sukses opgelewer nie, met AmaZulu tans negende op die log. Daar was verlede jaar selfs sprake dat McCarthy die nuwe coach van Bafana Bafana sou word. Onderhandelinge met die Suid-Afrikaanse Sokkervereniging (Safa) het egter skipbreuk gely. Dit sal egter nou lyk asof Safa ’n bullet gedodge het deur eerder vir Hugo Broos aan te stel.