DIE sprinkaan-uitbraak in die Noord-Kaap het vinnig uitgebrei namate pogings aangewend word om te keer dat die swerms die Vrystaat bereik. Terwyl die Noord-Kaap gewoond is aan uitbrake, is die jongste plaag se verspreiding so groot dat dit uitdagend geword het om te bestry. Die president van Agri Noord-Kaap, Nicol Jansen, het aan News24 gesê dit is een van die meer uitgebreide uitbrake waarmee die provinsie te kampe gehad het. Die uitbraak het na dele van die Oos- en Wes-Kaap versprei. Groot gebiede in die Noord-Kaap is geraak, en aansienlike skade aan oeste is aangeteken. Jansen het gesê twee groot swerms saai tans verwoesting in die provinsie. “Die swerms is redelik groot. Dit lyk soos donker wolke soos hulle inkom.” Die Noord-Kaapse departement van landbou het in ’n verklaring gesê die uitbraak van bruinsprinkaan neem steeds toe in verskeie dele van die provinsie, veral in die Pixley ka Seme-distrik (Karoo-gordel). Intussen het die departement twee helikopters aangeskaf om te help met lugbespuiting, veral in geaffekteerde en ontoeganklike gebiede. Hoewel die huidige uitbraak nie voedselsekerheid direk sal bedreig nie, het Jansen gesê die winsgewendheid van die landbousektor sal beïnvloed word.