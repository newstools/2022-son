’N AANKLAER van Limpopo en iemand wat vermoedelik sy vrou is tel onder verskeie mense wat weens klagte van korrupsie hof loop. Die beskuldigdes is Dinsdag- en Woensdagoggend deur die Valke se ondersoekspan teen ernstige korrupsie gearresteer. Kapt. Matimba Maluleke, woordvoerder vir die Valke in Limpopo, sê die bewering is dat ’n NGO genaamd Thembalethu tussen 2016 en 2021 ’n tender van die departement van samewerkende regering, menslike nedersettings en tradisionele sake gekry het om die Makhado-gebied skoon te maak. Die terreinbestuurder en die administrateur het toe glo hul vriende en familielede gewerf as werknemers van die Community Workers Program (CWP). Volgens die Valke het ondersoeke aan die lig gebring dat die werkers nooit hul voete in die Makhado-omgewing gesit het om die werk te doen nie, maar steeds elke maand R2 540 betaal is. Hulle is na ’n intensiewe ondersoek by hul onderskeie huise in die Thohoyandou-, Majosi- en Bochum-gebiede gearresteer. ’n Soektog na uitstaande spookwerkers is nog aan die gang. – News24