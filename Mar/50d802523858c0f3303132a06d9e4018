MANNY Senger, afrigter van Durbanville se krieketspan, skyf sy span se sukses toe aan harde werk. Durbanville is Saterdag as die Westelike Provinsie se Premierliga-kampioen gekroon nadat hy Rylands met ’n bonuspuntsege geklop het. Die weghol-oorwinning van 99 lopies het verseker dat Durbanville die seisoen met 70 punte afsluit, terwyl Rondebosch tweede op die punteleer klaarmaak met 65 punte. Senger, ’n ervare afrigter wat al ’n draai by die Hoërskool Paul Roos as afrigter gemaak het, rig sedert 2015 Durbanville af. Hy sê dit was ’n moeilike seisoen op en van die veld. “Met die Covid-19-pandemie wat nog met ons is het dit sake baie moeilik gemaak. “Boonop was al die spanne in die kompetisie baie kompeterend. Ek moet net byvoeg ons het nie een of twee helde in die span gehad nie. Hulle was almal helde. Wat ’n spanpoging! As jy sukses wil behaal moet jy ’n blend hê. “Ons het ook vanjaar 17- en 18 -jarige spelers ingespan wat as ’n bewys staan dat ons jong spelers met ervaring blend,” sê hy passievol. Dit is egter die derde keer met Senger aan die stuur dat Durbanville die Premierliga-titel wen. In 2017 het sy span ook die nasionale T20-titel gewen en hulle is in 2019 ook as die nasionale klubkampioen gekroon. Carl Lambert, klubkaptein, sê ook met groot opgewondenheid: “Ons spanne in die derde en vierde liga het ook hul onderskeie kompetisies gewen. Selfs ons Reserwe 2 E- en 3A-span het sukses geproe,” vertel het hy. ss