DIT is ’n skande bo alle skandes dat ’n stadion wat veronderstel was om ’n legacy van 2010 se World Cup-sokkertoernooi in Suid-Afrika te wees, nou in só ’n haglike toestand gelaat is. En iemand moet account­able gehou word vir dié gemors. Daar is geen verduideliking of rede goed genoeg om dié toedrag van sake te regverdig nie. Sies aan almal wat ’n rol gespeel het om dié stadion in só ’n haglike toestand te kry. Vuilspel Die Philippi Stadium was in 2010 een van die oefenvelde vir die grotes van wêreldsokker. Dit was die trots van die township. Maar nou het red tape en politieke vuilspel grootliks gelei tot dié gemors. Son het die Departement van Kultuursake en Sport (DKS) se hoofdirekteur, Lyndon Bouah, genader om meer lig te skep op die situasie. Bouah het op sy beurt die versoek aan dr. Tania Colyn, die departement se hoof van kommunikasie, verwys. Volgens Colyn is die stadion in 2010 as deel van die WB-toernooi gebruik en daarna as ’n oefenterrein en sokkerstadion gebruik. Colyn het ook uitgewys die perseel word deur die Wes-Kaapse regering besit. Die departement van vervoer en openbare werke (DVOW) is die bewaarder. Die DKS is die gebruikersdepartement. “’n Operator vir die terrein is in 2011 verkry en is vir die laaste 10 jaar die operateur van die terrein wat verantwoordelik is vir die gebruik en instandhouding van die stadion,” het sy bygevoeg. Die DVOW en DKS het volgens Colyn in 2020-’21 saamgewerk om seker te maak die stadion voldoen aan die nodige veiligheidsvereistes sodat ’n nuwe operateur kon oorneem. Skade van R39 miljoen is egter in Junie 2021 deur skobbejakke aangerig, wat dié proses tot stilstand gebring het. “Daar moet nou vir bykomende befondsing aansoek gedoen word om eers die skade wat aangerig is te herstel en dan kan die proses vir die Sasrea-nakoming voortgaan. Intussen wag die Kaapse sokkerbeheerliggaam, Safa Cape Town, steeds op ’n verduideliking waarom sy aansoek as huurder van dié stadion in 2020 van die hand gewys is. Bennett Bailey, president van Safa CT, verduidelik: “Ons het die nodige stappe gevolg met die aansoek, maar dit is van die hand gewys en ons weet steeds nie waarom nie. “Ons het twee van die Stad se beste city planners ingespan om ons met die aansoek te help.”