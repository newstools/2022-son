DIT was die perfekte begin vir sy swaargewig-loopbaan, sê Kevin Lerena nadat hy die Roemeen Bogdan Dinu Saterdagaand in Golden Gloves se toernooi by Emperors Pal­ace in die vierde ronde met ’n TKO geklop het. “Die ys is nou gebreek en nou is dit voluit vorentoe.” Lerena was die ene smiles nadat hy ook die WBA se interkontinentale titel huis toe geneem het. Die promotor Rodney Berman was só in sy skik met die oorwinning, hy is een van die eerstes wat in die kryt geklim het om Lerena geluk te wens. Hoewel daar gejuig word oor Lerena se vertoning, moet daar realisties na Dinu gekyk word. Hy is maar net die WBA se 75ste beste swaargewig en Lerena is dus nie werklik getoets nie. Dinu was in die derde ronde amper drie minute lank op die krytvloer nadat Lerena hom met ’n lae hou tussen die bene getref het. Toe hy uiteindelik orent kom, het Lerena hom platgeslaan, maar die klok het tussenbeide gekom. In die vierde ronde is die Roemeen twee keer platgeslaan en die geveg is genadiglik gestop. Dit gaan interessant wees om te sien watter teenstander Berman volgende vir Lerena gaan inkatrol. Vorentoe sal die pad al hoe steiler word vir dié bokser en sy afrigter, Peter Smith. Smith glo egter vas Lerena het die vermoë om ’n ver pad te stap.