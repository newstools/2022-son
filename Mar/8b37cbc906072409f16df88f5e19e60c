GATVOL inwoners van Belhar het self plakkers se hokke afgebrand oor hulle weier om pad te gee. Sondag het die hel losgebreek nadat die inwoners hulle al hoeveel keer gewaarsku het. Die gemeenskap het opgeruk en sommer self die hokke afgebrand wat hulle voel kriminele elemente lok en beweer dat daar ook bende-aktiwiteite plaasvind. Die plakkers het egter aan Son gesê hulle beskerm die gemeenskap en vandat hulle daar bly, is hulle nou veiliger. Maar Kamila Abrahams, ’n gemeenskapswerker, het aan Son vertel hul gemeenskap was destyds baie veiliger toe die elemente nie deel van hul gemeenskap was nie. Abrahams vaar uit: “Ons is gatvol en het nou mooi genoeg gehad. “Ons slaap nie eens meer rustig nie. “Ons het hulle al gewaarsku om hul goed te remove en voor ons die plek afgebrand het, het ons dit ook gedoen. “Maar hulle hou hul mos slim. Dis toe die gemeenskap besluit nou brand ons alles af. “Hier gaan allerhande aktiwiteite aan. Soggens tussen 02:00 en 03:00 kan jy nie slaap nie, want hulle gooi klippe op die dakke.” Nog ’n inwoner wat anoniem wil bly, sê hy het nou genoeg van die “k*k” gehad. Hy sê vandat hul bure ingetrek het, moes hulle sekuriteitskameras en elektriese­ heinings by hul huise aanbring vir hul veiligheid. Toestand Die inwoner vertel: “Ons kragboks is ook al uitgebrand deur hulle. “Hulle dink seker ons weet nie hoe hulle oor ons mure loer wanneer ons gaan kuier nie. “Hulle grawe sommer gate onder die grond wanneer jou mure te hoog is. “Ek is nou mooi dik van hulle. Die social workers was ook al hier om hulle te help, maar hulle wil nie gehelp wees nie.” Een van die plakkers, Jonathan Van Wyk, het met Son gepraat. Van Wyk, wat oorspronklik van Kalkfontein is, sê dat hy sowat drie jaar gelede hier kom bly het oor hy die bende-wêreld wou ontsnap waarby hy betrokke was. Hy sê hy het besef dat so ’n lewe nie vir hom is nie. Volgens Van Wyk het hy en twee van sy vriende op die vlak gebly, maar hulle pla nie die gemeenskap nie. Hy vertel: “Ons kyk dan na die gemeenskap. “Die afgelope jare word hier nie meer mense beroof nie en daar word ook nie by hul huise ingebreek nie. “Ons kyk uit vir hulle. Ek het maar onlangs gehoor iemand is weer beroof. “Hier gaan ook nie bende-aktiwiteite aan nie. Ons smokkel ook nie met drugs nie, maar ons gebruik dit wel. Gister het die gemeenskap weer vir Van Wyk verwilder toe hy sy soveelste hok wou herbou. Raadslid Willie Jaftha sê hy het al telkemale law enforcement gebel. Jaftha verduidelik: “Die Disaster Management Act verhoed die Stad om aksie te neem. “Ek verstaan ook dat die Human Rights Commission die City hof toe gesleep het oor dié dinge.”