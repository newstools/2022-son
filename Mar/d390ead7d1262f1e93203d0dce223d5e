VOOGDE en hul grootmaak seun is omtrent al moeg gesukkel vir ’n identiteitsdokument vir hom. Margaret Onaticus (59) van Eindhoven in Delft vertel sy en John-Lee Agulhas (20) was die afgelope drie jaar telkemale by binnelandse sake om vir hom ’n ID te kry. Agulhas is Onaticus se broer se seun wat sy grootmaak. Telkemale kon hulle nie regkom nie omdat hy een belangrike dokument nie het nie. “John-Lee het nie skool klaargemaak nie en is Northlink College toe om verder te studeer. “Ons kon nie ’n beurs kry nie omdat hy nie ’n bankrekening in sy naam kon oopmaak nie omdat hy nie ’n ID het nie. “Ter wille van sy geleerdheid en omdat ons wou hê hy moet vorentoe gaan in die lewe, het ek en my man vir die twee jaar dat hy op kollege was, uit ons sak vervoer en studiekoste gedek, maar kon nie by alles uitkom nie. “Die studiegeld het oor tyd opgehoop en voordat hy met sy derde jaar kon begin, moes studieskuld van oor die R20 000 gedek word. “Ons het ongelukkig nie daardie soort geld nie en hy moes die kollege verlaat,” vertel Onaticus. Die voogde kyk al na hom sedert hy een jaar oud was toe hy by die Rooi Kruis Kinderhospitaal gelos is. Onaticus kyk ook na sy ander broer en sussie. Onaticus vertel sy het haar oor die drie ontferm oor haar broer en hulle ma dakloos was en sy kon nie toekyk hoe hulle op straat grootword nie. Agulhas het omtrent ’n jaar in die hospitaal deurgebring voordat hy deur ’n maatskaplike werker in Onaticus se sorg geplaas is. ’n Geboortesertifikaat is nooit aan Agulhas uitgereik nie en volgens Onaticus versoek Binnelandse Sake die oorspronklik geboortesertifikaat om ’n ID te kan uitreik. “Ek het twee geboortesertifikate hier van John-Lee, maar volgens Binnelandse Sake gaan dit nie werk nie. “Ons moet nou weer drie maande wag. John-Lee is al moedeloos en wil hoop opgee.” Volgens Onaticus het Agulhas se ma sowat ses jaar gelede afgesterf. Na wat sy verneem het, swerf haar broer iewers in die Kaapse middestad,maar of hy nog leef, weet sy nie. “John-Lee kon oor die jare met die sertifikate wat ek het, Sassa-geld ontvang. Goeie werkgeleent­hede het die afgelope twee jaar verby hom gegaan as gevolg van die ID. “Hy kan ook nie die R350 kry nie omdat hy nie ’n ID het nie,” vertel Onaticus. Sy sê dit maak haar hartseer dat alles vir Agulhas doodstil staan aangesien hy baie graag wil werk maak van sy lewe. Samuel Plaatjies, distriks-koördineerder by Binnelandse Sake, sê die rede vir die vertraging in Agulhas se aansoek vir ’n ID- smart kaart is omdat ’n onverkorte geboortesertifikaat benodig word. Volgens Plaatjies het Onaticus-hulle ’n abridged geboortesertifikaat. “Mnr. Agulhas is versoek om aansoek te doen vir sy onverkorte geboortesertifikaat. “Die aansoek is op 12 Maart ingedien. “Die departement het die aansoek vir die onverkorte geboortesertifikaat geprioritiseer en die aansoek deur die departement se hoofkantoor afgehandel. “Ons sal nou kan help om die uitreiking van die ID-slimkaart vinniger te laat gebeur nadat die aansoek vir die kaart gefinaliseer is,” het Plaatjies bevestig.