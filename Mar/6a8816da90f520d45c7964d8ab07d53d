HULLE is nie daai tipe tieners wat computer- speletjies speel of TikTok-video’s maak nie. Dié groep mooi meisies van die Kaapse Vlakte spring, rol, split en beland baie vinnig op hul voete. Vir baie van hulle sal dit binnekort die eerste keer wees wat hulle in ’n vliegtuig klim. Hulle het nou nie vlerke nie, maar ’n vliegtuigkaartjie behoort hulle ’n spot op ’n internasionale vlug na Pole te gee om Suid-Afrika daar in ’n drummie-kompetisie te verteenwoordig. Vir die groep drummies van die Hoërskool J.G. Meiring is daar niks so lekker as om lid te wees van ’n span waar jy jou drome kan bereik nie. Hulle is onderskeidelik afkomstig van Delft, Belhar, Ravensmead en Elsiesrivier. Die tieners is gekies om deel te wees van die Federation of Dance Drill, Cheerleading and Majorette Sport South Africa (FDDCMSA) se nasionale span wat later vanjaar SA in Pole gaan verteenwoordig. Hulle is deel van die JG Meiring Hoërskool se drummies wat op 26 Februarie aan proewe deelgeneem en so goed gedoen het dat hulle gekies is om in Augustus internasionaal te gaan deelneem. Vir Amy van Heerden (16) van Delft is dit ’n droom wat sy so graag saam met haar ander ses spanmaats wou bereik het. Van Heerden sê vir hul span is daar ’n dieper betekenis as net ’n drummies-groep. Dit het ’n impak op hul lewens. “Drummies hou ons uit die strate en dit het ’n manier om vir ons van bendebedrywighede, dwelmmisbruik en al die dinge so verkeerd op die Kaapse Vlakte, weg te hou. “Dit neem ook ons na verskillende plekke en expose ons aan ander mense wat ’n positiewe invloed op ons kan hê,” sê sy. Van Heerden, wat namens die groep gepraat het, sê baie van die jong mense wat by die drummies aansluit, is teruggetrokke. Maar hul afrigter weet hoe om hulle te leer om hulself te wees en hulself deur drummies uit te leef. Trots “Ons is baie trots op wat ons bereik het en soveel meer opgewonde oor die geleentheid om te kan vlieg. “Vir die meeste van ons sal dit ons eerste vlug wees en dít het ons bereik deur om in die drummies te wees,” sê sy. Chantal Lombard (32), die span se baie trotse afrigter, sê die geleentheid is baie belangrik vir die span omdat dit vir hulle die geleentheid gee om oorsee te gaan en te sien hoe die wêreld daar buite lyk. “Ek voel so trots op elkeen van hulle. “Dit laat my voel ek is deel van hulle groeiproses wat so baie deure vir hulle oopmaak. “Dis wonderlik – mense buite die land sal hul talent sien,” sê sy. Lombard sê hulle sukkel nog om al die fondse bymekaar te kry. “Ons het nie die luxury om borgskappe te kry nie. So, ons probeer fondsinsamelings hou sodat ons hulle kan ondersteun. “Ons reik ook uit na groter maatskappye en sal hopelik die fondse kan insamel om hulle te kry waar hulle moet wees,” sê Lombard.