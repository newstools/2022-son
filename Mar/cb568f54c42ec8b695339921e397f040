DIE departement van gesondheid sê ondanks strategieë om die herstelwerk aan, en opknapping van die Charlotte Maxeke Johannesburg Akademiese Hospitaal te versnel, word die proses deur misdaad belemmer. Die nood-eenheid by die hospitaal in Parktown sou na verwagting einde April weer aan die gang wees, nadat dit byna ’n jaar gelede sy deure ná ’n brand gesluit het. Die voortgesette vertragings het die versekering wat die Gautengse regering sedert April verlede jaar gegee het, weerspreek. Joe Phaahla, minister van gesondheid, sê die diefstal van toerusting by die fasiliteit het verder tot die hospitaal se ellende bygedra. “Ten tyde van die ontruiming van pasiënte was daar iewers tussenin mense wat ingekom het om relings en ander toerusting vir skrootmetaal af te ruk.” Gladys Bogoshi, uitvoerende hoof van die hospitaal, het gesê minstens drie mense, insluitend werknemers, is vir diefstal en vandalisme in hegtenis geneem. “Ons het baie koper en staal. Ons het kringtelevisiekameras ingesit, selfs in gebiede waar ons nie behoort te hê nie, en dis hoe van daardie mense in hegtenis geneem is.” Die herstelwerk is deur die nasionale gesondheidsdepartement gedoen terwyl verskeie ander skenkers, insluitend die Ontwikkelingsbank van Suider-Afrika en Gift of the Givers, gehelp het om die proses te bespoedig. – EWN