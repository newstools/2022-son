DRIE Wes-Kaapse nooddienswerkers is Dinsdagmiddag omstreeks 14:49 in Phillipi-Oos met 'n vuurwapen gedreig en hul amptelike voertuig is gekaap. Deanna February, woordvoerder vir die Wes-Kaapse mediese nooddienste (EMS), het die voorval bevestig. February sê een van die personeellede, verbonde aan die noordelike-afdeling, is fisies aangerand. "Die voertuig is egter nog nie teruggevind nie. Ons plaaslike bestuurspan werk saam met die polisie terwyl hulle die saak ondersoek en meer besonderhede beskikbaar word," sê February. AO. Joseph Swartbooi, 'n polisiewoordvoerder, sê luidens berigte het die bestuurder van 'n Toyota Avanza Dinsdag omstreeks 14:30 op New Eislebenweg in Philippi-Oos gery en terwyl die bestuurder in die verkeer vasgesit het, het hy onbekende gewapende mans opgemerk wat toe 'n vuurwapen op hom gerig het."Die passasiers het uit die voertuig gespring waarop die verdagtes toe met die voertuig van die toneel gevlug het. Geen skote is afgevuur nie en niemand het beserings opgedoen nie of is ontvoer nie,” sê Swartbooi.Hy sê die Philippi-Oos-polisie het 'n saak van motorkaping gemaak vir verdere ondersoek.Enigiemand met inligting word vriendelik versoek om Crime Stop by 08600 10111 te skakel.  