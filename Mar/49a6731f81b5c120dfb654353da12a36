H Y HET van ’n venster op die 22ste vloer gehang met skerp glase wat in sy vingers kerf terwyl hy probeer om nie van die massiewe wolkekrabber te val nie. Die onverbeterlike akteur Jarrid Geduld het elke liewe stunt vir sy karakter in die opwindende plaaslike aksiefliek Indemnity sélf gedoen. Ons het vinnig Woensdagaand by die première van Indemnity saam met die briljante akteur gepraat oor sy voorbereiding van sy baie fisieke karakter, Theo Abrams. Jarrid vertolk die rol van ’n voormalige brandweerman van Kaapstad. Hy ly aan posttraumatiese stresversteuring weens ’n mislukte reddingspoging. Wanneer hy wakker word langs sy vermoorde vrou, kan hy glad nie onthou wat gebeur het nie, maar dit wil voorkom asof hy verantwoordelik is vir haar dood. Theo besluit om te vlug. Kort op sy spoor is Alan Shard, ’n geharde polisieman wat vasberade is om Theo voor sy aftrede vas te trek. ’n Derde party raak betrokke en Theo besef met skok daar’s ’n verband tussen die magte wat hom permanent wil stilmaak en ’n ondersoek van onwettige internasionale wapenhandel wat deur sy vrou gelei is. Jarrid vertel hy het drie maande van intense oefening ondergaan vir die opspraakwekkende eerste Suid-Afrikaanse aksiefliek. “Ek het vir die filmmakers gesê as ek die rol gaan vertolk, wil ek my eie stunts doen. “Ek is iemand wat fisiek baie aktief is, ek gym gereeld vyf tot ses keer per week. Ek’t geglo dit is iets wat ek kan doen.” Hy voeg by dat hy toe deur fisieke training moes gaan om seker te maak sy liggaam word gekondisioneer vir die intense training. Vernon Willemse, een van die beste stunt coordinators in die bedryf, en die fight choreographer Grant Powell, is toe ingeroep om Jarrid touwys te maak. “En dit was nie net hulle nie. Ek moes vir drie maande intense train­ing kry van ’n boxing coach, ’n nutritionist, ’n judo-kenner, asook ’n grappling coach.” Julle, ek kan nie veel uitlaat oor die movie nie, kyk uit vir my review hiervoor, maar al wat kan sê, is; hierdie is die beste movie wat ek in ’n lang tyd gesien het en Jarrid is beslis een van die beste akteurs wat hierdie land het.