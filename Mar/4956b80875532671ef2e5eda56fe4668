’N GESKIEDKUNDIGE vertoning deur Cristiano Ronaldo het sy Manchester United-span van treurmare gered en hul aanslag op ’n Champions League-kwalifikasie lewend gehou. Ronaldo het die Oostenrykse-Tsjeggiese Josef Bican se rekord van 805 doele in sy loopbaan, verbygesteek. Bican het die rekord tussen 1931 en 1957 vermag. Die Portugese sterspeler het Saterdag op Old Trafford sy 805ste, 806ste en 807de doele aangeteken om United ’n sege van 3-2 te verseker. Ralf Rangnick, bestuurder, se span skuif nou (tydelik) in die vierde posisie met Arsenal wat Sondag eers in aksie is. Dit is ’n bitterpil om te sluk vir Spurs wat beslis meer verdien het met die kanse wat hy geskep in die wedstryd. Spurs was begeesterd en het twee keer op sy beurt gelyk getrek deur Harry Kane-penalty en ’n eie doel deur Harry Maquire. Maar dit was 37-jarige Ronaldo wat die klok teruggerol het en United laaste laat lag het. Dit is toe hy met ’n kragtige kopskoot die wendoel laat in die wedstryd aangeteken het. Intussen het United se groot aartsvyand, Liverpool, sy deel gedoen om die druk op die voorloper, Manchester City, te behou met ’n sege van 2-0 oor Brighton in die AMEX. Doele deur Luis Diaz en Mohamed Salah (penalty) het die Reds se sege verseker. Die span van Merseyside is nou weer drie punte agter die voorloper, City. Pep Guardiola, bestuurder, se Cityzens, is eers Maandag in aksie wanneer hulle na Selhurst Park reis vir ’n wegwedstryd teen Patrick Viera, bestuurder, se Crystal Palace-span. Só lyk die uitslae: Brighton 0, Liverpool 2. Brentford 2, Burnley 0 Man United 3, Spurs 2