SUID-AFRIKAANSE boks is tot in sy fondamente geskud met die nuus dat die Kaapse promotor Jack­ie Brice die handdoek ingegooi het. Hy het Woensdag aan Son gesê: “Jackie Brice is klaar met Suid-Afrikaanse boks, maar nie klaar met die sport nie. “Ek het aanbiedinge uit Londen en oor heen Afrika om as promotor op te tree. “Ek het juis gisteraand ’n zoom-vergadering met 30 Afrika-promotors gehad en het tans 60 boksers wêreldwyd op my boeke,” sê hy. Toe sy toernooi op 6 Maart op die nippertjie gekanselleer is weens ’n onbeholpe Departement van Sport en Boks Suid-Afrika (BSA), wat dubbele standaarde toepas, was dit die laaste strooi. Brice sê twee dae voor die toernooi moes plaasvind, het die Departement van Sport steeds geen vlugte bespreek, akkommodasie gereël en aangedui wie die dokter aan diens sou wees nie. Geen inligting is ook oor ’n ambulans gegee nie. Dit is ook met voorgestelde Covid-toetse waar BSA dubbele standaarde toepas en lelik kleitrap. Op 20 Februarie is ook geen Covid-toetse gedoen toe aspirant-beroepsboksers vir hulle lisensies aangetree het nie. Toe Brice hom sterk uitgespreek het hieroor, het ’n BSA-beampte, Mncedisi Ngqumba, gesê: “Dis net sparring Jackie. Dis nie boks nie.” Dit het Brice se bloed laat kook. Brice sê ook hy is al in die verlede gekritiseer dat hy groot toernooie net in sogenaamde wit buurte aanbied. “Daarom was my planne gereed om vanjaar vier ontwikkelingstoernooie in townships aan te bied, asook vier ander groot toernooie. “Maar nou is alles van die baan. Ek gaan voortaan my fokus elders inspan,” sê Brice.