DAAR was trane van blydskap en gelag toe klein Kayden Jeffreys (2) gister uit die hospitaal ontslaan is. Dié klein vegtertjie is Maandag, ná meer as ’n week in die Rooikruis-kinderhospitaal, ontslaan nadat bendekoeëls hom vyf keer getref het. Hy is egter met drie koeëls wat steeds in sy klein liggaampie vassit ontslaan nadat dokters in ekstase was oor sy wonderbaarlike vordering. Raadslid Charles Esau was vanaf die tragiese voorval laas Saterdag gebeur het, voor Kayden se ouerhuis in Paulsbergweg in Bi­shop Lavis, aan die familie se sy. En Maandag toe hy ontslaan is, was hy weer die een om hom by die hospitaal op te gaan tel en veilig huis toe te bring. Esau het aan Son gesê hy was in vir ’n groot verassing toe hy en Kayden se pa, Morgan Sarels, hom by die hospitaal sien. Hy vertel: “Toe ons by die hospitaal gekom het, het Kayden en sy mammie vir ons gewag. “Ek het nie verwag dat ek vir hom so sou sien soos wat ek myself ingedink het nie. “Hy was wakker praterig, en het in die rondte gehardloop soos ’n seuntjie wat niks oorgekom het nie. “Dit is hoekom ek hom ons miracle baby noem.” “Geloof het alleenlik hierdie seuntjie deurgedra. Dit is net ’n bevestiging dat elkeen se gebede hom deurgedra gedra het. “Ek wil dankie sê aan elkeen se opoffering en bystand aan die familie. “Die familie kan nie genoeg uitgepraat raak oor die bystand nie. “Die behandeling by die hospitaal was van die hoogste gehalte. Hulle is baie tevrede en wil net dankie sê aan die personeel.” Esau sê hy wil baie graag ’n beroep op volwassenes en bendes doen om uit te kyk vir kinders wanneer daar baklei en gestry word. Hy pleit: “Op die ou einde van die dag weet hulle van niks af nie en beland hulle dan in die kruisvuur en kry hulle seer. “Ons moet onthou daardie kinders is ons toekoms van môre. “Ons weet nie of daardie kinders more u prokureur, dominee wat jou gaan trou of dokter gaan wees wat u lewe kan red nie. “Ek wil ook ’n beroep doen op die gemeenskap om onwettige vuurwapens aan te meld. “Ouers wat weet van hul kinders wat onwettige vuurwapens op hulle het, gaan meld dit aan sodat ons dit van die straat af kan kry en ’n beter gemeenskap kan hê. “Ek vra ook die gangsters wat bendegeweld pleeg, dat hulle onskuldige mense sal uitlos. “Fight julle battles op jul eie en moenie dit in ’n area doen waar ons weet mense gaan seerkry nie." Kayden se oom Clement Sarels het aan Son gesê sy ouers mag op aanbeveling van die speurders, nie meer met die media praat nie.