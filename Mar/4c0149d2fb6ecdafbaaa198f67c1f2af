EVAN Roos, die vurige agtsteman van die Stormers, is deesdae op almal se lippe as ’n toekomstige Springbok. Die 22-jarige oudleerling van Boishaai in die Paarl wat elke naweek voortreflike spel vir die Kapenaars lewer, sê dit is altyd enige ou se droom om eendag vir die Bokke te speel. “Ek vat dit maar dag vir dag,” sê hy gister in ’n aanlyn onderhoud. “Ek dink glad nie sover vooruit aan sulke goed nie. Opknap “Ek vat maar soos dit kom, want alles gebeur soos dit moet. My fokus is maar net om elke naweek my beste te gee. Die ander goed sal na hulself kyk.” Roos behoort Sondag weer die nr. 8-trui in die United Rugby Champion-ship-kragmeting met Cardiff in die Cape Town Stadium te dra. Hy glo daar is uiteraard nog baie ruimte vir verbetering in sy spel. “Ja, daar is nog aspekte van my spel soos my lynstane wat ek graag sal wil opknap. Ek wil graag ook ’n bobaas-bal-gapser soos Steven (Kitshoff) en Deon (Fourie) wees,” erken hy. Rito Hlungwani, die voorspeler-afrigter van die Stormers, sê dit is sy taak om Roos te help om ’n Springbok te word. “As hy aanhou soos hy tans speel en aanhou verbeter, sal die geleentheid uiteindelik kom,” meen Hlungwani. Oor die uitdaging wat Cardiff Sondag gaan bied, sê Hlungwani: “Cardiff is ’n span wat nooit tou opgooi nie. “In een stadium het ek gedink die Lions gaan hulle heeltemal bêre, maar hulle het net aanhou kom. “Ek dink hulle het die Lions se maul baie goed gestop. Die Lions het ook ’n baie sterk skrum. Ek dink Cardiff het hul man daar gestaan. “Ons verwag dat hulle met ’n fisieke aanslag gaan kom. Ons berei kliphard daarvoor voor sodat ons die botoon in die vaste fasette kan voer.” Hy sê die Stormers stel hoë standaarde vir hulself. “Ons is nog nie waar ons wil wees nie. Dit maak nie saak of ons teen ’n span speel wat bo of onder op die log is nie. Ons fokus is net hoe ons weekliks kan verbeter.” Hlungwani het bevestig die 19-jarige haker André-Hugo Venter en die vaskopstut Sazi Sandi sal weens beserings nie dié naweek in aksie wees nie.