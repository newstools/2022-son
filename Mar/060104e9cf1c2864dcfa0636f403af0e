’N GEBROKE Craig Lucas­ het Woensdag styf aan sy ma, Jennifer, vasgeklou by sy broer en skoonsuster, Warren en Arlene Lucas, se roudiens in Matroosfontein. ’n Groot skare mense uit die gemeenskap het saam met die Lucas- en Petersen-families die verlies van dié opgewekte en hardwerkende egpaar betreur. Die Lucas-egpaar se twee minderjarige kinders het nie die roudiens, wat begin het by die Lucas-familie en later na die Petersens se huis beweeg het, bygewoon nie. Arlene se niggie Kaylin Albertyn het roubeklaers herinner aan watter goeie en hardwerkende ouers die egpaar vir hul twee kinders was. Albertyn was in trane en bewerig toe sy ’n hartroerende huldeblyk aan haar geliefde niggie, die jongste van vyf kinders uit die Petersen-gesin, gelewer het. Sy het Arlene as ’n opgewekte en baie loud persoon beskryf en uitgewys dat haar lewe baie minder kleurvol en loud sal wees noudat Arlene se stem eindelik stil geraak het. “Sy was ’n warrelwind van ’n persoon, baie sterk, eiewys, unapologetically haarself en baie hardkoppig. “Sy was nie bang om liefdevol te wees en vir ander om te gee nie.” So tussendeur haar trane het Kaylin grappig vertel dat Arlene nie die beste kok was nie en dat sy soms Warren, ’n kar- en motorfiets-liefhebber, se helmets oor haar kop sou sit as sy hoender afgebak het. Kaylin het ook uitgewei oor watter tipe ouers die egpaar vir hul kinders was. “Warren en Arlene was great saam, hulle was albei so ongelooflik loud in die manier waarop hulle gepraat het, hulle was so sterk en steadfast in hul opinies en hul waardes. “Die een ding wat ek altyd van hulle admire het, is die feit dat hulle altyd aanhoudend aan hulself en hul loopbane gewerk het om ’n beter lewe vir hul kinders te verseker. Sy gaan huilend voort: “Hulle sou alles vir hul kinders doen.” Warren is die broer van die bekende sanger Craig Lucas. ’n Tienerseun (15) word daarvan verdink dat hy die egpaar op Sondag 6 Maart in hul huis in Protea Heights, Brackenfell, doodgeskiet het. Hy het vlugtig laas Maandag in die Blue Downs-landdroshof verskyn en sal vir psigiatriese evaluering gestuur word. Die seun, wat deur die bekende Kaapse lawyer William Booth verteenwoordig­ word, is tans in sy familie se sorg vrygelaat.