DIE voormalige Mej. Suid-Afrika Shudufhadzo Musida is wéér op pad na Puerto Rico, waar sy op 16 Maart aan die Mej. Wêreld-kompetisie gaan deelneem. Die 70ste uitgawe van die Mej. Wêreld-kompetisie sou in Desember 2021 plaasvind, maar is later uitgestel weens Covid-19-gevalle. Die 25-jarige pageant queen het in Januarie tot in die top-40 gemaak van die Mej. Wêreld-kompetisie en nou gaan sy terugkeer om mee te ding om dié gesogte titel. Gunsteling Sy is opgewonde om Suid-Afrika in Puerto Rico te verteenwoordig. “Dit is uiteindelik tyd. Ek is bevoorreg om die naam Suid-Afrika vir ’n laaste keer oor my bors te dra!” het sy in ’n Instagram-plasing geskryf. As Queen Shudu, wat reeds as ’n gunsteling uitgewys is, die gesogte internasionale titel wen, sal sy in die voetspore van dié drie voormalige Mej. Suid-Afrika’s volg: Rolene Strauss (2014), Anneline Kriel (1974) en Penelope Coelen (1958) wat die Mej. Wêreld-krone verower het.