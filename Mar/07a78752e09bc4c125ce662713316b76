INDIEN dit van Manqoba Mngqithi afhang, sal Kaizer Chiefs Maandag van hoogverraad aangekla word omdat hul mede-Premiersokkerliga-span nie sy span eerste plaas nie. Dit kom nadat Chiefs toestemming aan Al Ahly gegee het om hul kleedkamer in die FNB Stadium te gebruik vir die afgelope naweek se CAF Champions League-wedstryd teen Mamelodi Sundowns. Mngqithi, een van Sundowns se drie hoofafrigters, was ontstoke toe hy hoor en sien Al Ahly gebruik die Ama­khosi se kleedkamer. Dit terwyl daar gedurende Covid-19 se moeilikste tydperk geweier is om hul kleedkamer in dié stadion aan plaaslike PSL-spanne af te staan vir wedstryde. Ondanks dié voorval het Sundowns met 1-0 teen Al Ahly gewen. Die Brazilians het die vorige ontmoeting met Al Ahly in Egipte ook gewen en is goed op koers om uit hul groep as wenners vir die uitspeelrondes te kwalifiseer. Geweier Volgens Mngqithi het hy gehoop Chiefs sou meer patrioties optree. Soos die geval was toe Chiefs se teenstanders in verlede seisoen se Champions League-veldtog, Wydad Casablanca, aan Sundowns gevra het om hul oefenveld te gebruik. Sundowns het die versoek geweier, maar Mngqithi sê hy was stomgeslaan toe hy oor Chiefs se besluit hoor. “Wanneer ons op hierdie vlak kompeteer, doen ons dit nie net as Sundowns nie, ons verteenwoordig ons land. Ek sê nie ons moet vyande skep nie, maar ons moet darem so bietjie meer patriotisme wys.”