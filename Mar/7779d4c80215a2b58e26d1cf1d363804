’N VIER-EN-SEWENTIG-JARIGE man en sy neef het Maandag ’n allemintige 74 km oor drie dae in die uitmergelende AfricanX-trailwedloop kafgedraf. Cassiem Fakier — die oudste man in die wedloop — en sy neef Saeed Fakier was spanmaats in die wedloop wat oor drie dae by die Houwhoek Hotel naby Botrivier in die Overberg plaasgevind het. Cassiem en Saeed het in die die kategorie ultimate masters vir mans koning gekraai. Die twee het die drie skofte — Saterdag (24km), Sondag (32km) en Maandag (18km) — in altesaam 12 uur 51 minute en 2 sekondes afgelê. Cassiem het Maandag ná die wedloop by die prysuitdeling gesê hy het die eerste dag baie moeilik gevind, maar dinge het in die naweek geleidelik verbeter. “Ja, vir my was die eerste dag ’n bietjie tough. Die tweede dag was ’n bietjie beter vir my, maar al was die derde dag die kortste afstand van die drie, was dit die moeilikste.” Volgens Saeed het hulle nie baie saam geoefen nie. “Dit was ’n besonderse voorreg om saam met my oom oor die drie dae te kon hol. “Ons het net ’n paar trail runs saam gedoen. “Ek is geweldig trots op hom,” het Saeed gesê. Die algehele manswenners van die wedloop was Kane Reilly en Daniel Claassen. Reilly en Claassen van Team Salomon het die wedloop in ’n blitsvinnige gekombineerde tyd van 5 uur 17 minute 33 sekondes voltooi. “Kane het vandag net die pas aangejaag,” het ’n uitgeputte Claassen agterna gesê. “Ons moes regtig hard werk om die oorwinning te beklink. Ek moes my alles gee. Dit was ’n superlekker naweek. Reilly sê hy en Claasen het baie saam geoefen. Hy is in sy noppies dat hulle die knoop kon deurhak. “Ek is baie opgewonde, want ek was al ’n paar keer op die podium, maar ek het nog nooit hierdie wedloop gewen nie. “Ek gaan beslis volgende jaar terugkom om my titel te verdedig,” het Reilly gesê. Lovemo Nyaude en Hakeem Smith van Team HTRcrew Goats het in die algehele tweede plek geëindig. Wandisile Nongodlwana en Nicholas Rupanga van Team ASICS Mojos het in die derde plek klaargemaak.