CALITZDORP. – Honger het nie brieke nie. En so ook nie die groot moederhart van Soufie Roman, bekende Samaritaan in die dorp, nie. Terwyl feitlik alle sopkombuise en voedselhulp opgedroog het, het Roman die nood van inwoners, en veral die kindertjies, steeds raakgesien en planne gemaak om die leë holtetjies in hul magies te vul. Rye kindertjies en selfs grootmense het voor haar huis gestaan, gewapen met een of ander hol dingetjie soos ’n ice cream-bakkie of ander plastiekhouertjies vir kos. Roman sê: “Almal kom maar na Antie Soufie. Gelukkig het ek mense wat my help. Ek kry skenkings en daarvoor is ek ewig dankbaar. “Gelukkig het ek ook ander helpende hande van grootmense. “Die rye raak net langer en ek kan dit nie oor my hart kry om ’n kind sonder ’n kossie te sien omdraai nie.” Roman wil haar koshulp uitbrei na die lane en die Oukas. ’n Ouer sê: “Ons werk net halwe dae, want dis te warm op die lande. Daarom gaan dit maar broekskeur om kos op die tafel te kry. “Ons is baie bly en dankbaar vir Antie Soufie. God seën haar en almal wat help en kos skenk.”