TRAGEDIE het die spoorvervoerreus Transnet getref toe een van hul werkers (31) na bewering selfmoord by die werk gepleeg het. Dié tragiese voorval het Vrydagoggend vroeg by die Caledon-depot plaasgevind. Son verneem dat die werker homself na bewering gehang het pas nadat hy by die werk aangekom het. ’n Sekuriteitswag wat pas aan diens gekom het, het die man aangetref en alarm gemaak. Sibu Majozi, ’n woordvoerder vir Transnet, het die voorval aan Son bevestig. Volgens Majozi is die liggaam van die 31-jarige infrastruktuurwerker (wie se identiteit weerhou word) ontdek nadat hy na bewering Vrydag by die Caledon-depot selfmoord gepleeg het. Sy sê: “TFR (Transnet Freight Rail) is diep geskok deur hierdie voorval. Met die ontdekking is die polisie dadelik in kennis gestel en die saak vir verdere ondersoek oorhandig. “Die maatskappy het berading gereël vir die kollegas en familielede wat deur hierdie tragiese voorval geaffekteer is. Die maatskappy het ’n robuuste Employee Assistance Program wat gratis en beskikbaar is aan alle werknemers en hul families." Majozi sê hulle dring daarop aan dat werkers soveel as moontlik gebruik maak van die dienste om hulle met hul geestelike welstand te help.