DAAR word ’n veel kwaaier aanslag van die Red Bull Racing-span verwag wanneer die tweede Grand Prix van die Formule 1-seisoen Sondag in Saoedi-Arabië plaasvind. Ferrari het verras deur die eerste twee plekke in die openingswedren in Bahrein in te neem. Dit het beslis nie baie goed met veral Red Bull se wêreldkampioen, Max Verstappen, afgegaan nie. Maar daar word verwag dat dié jong Nederlander met ’n reuse-aanslag gaan kom om seker te maak hy word nie weer deur Charles Leclerc én Carlos Sainz Jr. oorskadu nie. Die feit dat Mercedes se Lewis Hamilton ook nog op die podium gestaan het, sou beslis die aanvraag vir ’n verbetering in die Red Bull-kamp bespoedig het. Die woord is egter uit dat die Red Bull-span die oplossing gevind het vir die probleem wat albei sy jaers, Verstappen en Sergio Pérez, se wedrenne in Bahrein geknou het. Dit gaan dus baie interessant wees om te sien hoe dié twee van vandag af in die kwalifiseringsrondtes hul man gaan staan. Ferrari gaan waarskynlik weer die groot gunsteling wees om heelbo uit te kom, maar Verstappen het in die eerste ren reeds gewys dat hy niks van sy vaardighede die afgelope jaar verloor het nie. Hamilton se Mercedes is nog nie wat dit moet wees nie en dit sal waarskynlik nog ’n paar renne kos voordat dié sewemalige kam­pioen weer as voorste aanspraakmaker beskou kan word. Ofskoon Hamilton se nuwe spanmaat, George Russell, in die vierde plek klaargemaak het, is hy nog nie op dieselfde vlak as die Brit, Verstappen en LeClerc nie. Die wenner in Saoedi-Arabië behoort dus weer uit een van dié drie top-jaers te kom.