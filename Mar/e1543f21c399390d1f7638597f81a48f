DIE Vrouteas het weereens uitgemis op ’n plek in ’n World Cup-eindstryd van eendagkrieket vir vroue. Engeland het Donderdag die Suid-Afrikaners met 137 lopies op die Hagley Oval geklop en sal nou Australië in die eindstryd pak. Dit volg nadat die Vrouteas op oortuigende wyse deur Engeland uitgeskakel is. Die verwagting was groot vir die Suid-Afrikaanse gemeenskap en die teleurstelling diep omdat die span op pad na die semi’s, inspirerende vertonings opgelewer het. Dit is tweede keer dat die Vrouteas deur Engelse in die halfeindstryd uitgeskakel is. In 2017 het Engeland ook Suid-Afrika geklop voor hy die toernooi gewen het. Baie meer is egter hierdie keer van die Proteas verwag, aangesien hulle in die tweede plek ná die groepfase geëindig het. Maar Donderdag was die Engelse in beheer vanuit die staanspoor met hul kolwers wat 293/8 lopies in hul 50 boulbeurte behaal het. Die Suid-Afrikaners het glad nie goed geboul, nog minder goeie veldwerk gedoen nie. Engeland se toplopiemaker Danni Wyatt is vyf keer gedrop op pad na haar 129 van 125 balle. Suid-Afrika se kaptein Sune Luus het besluit om eerste veldwerk te doen.  ’n Besluit wat toe geboemerang het, met die Vrouteas wat nooit aan die gang kon kom nie en vir  ’n skamele 156 uitgeboul is in hul jaagtog van 294 vir ’n wen. 