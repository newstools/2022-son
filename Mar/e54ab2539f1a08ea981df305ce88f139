HORDES sprinkane het in die sakekern van ’n plattelandse dorp gaan tent opslaan. Die middedorp van Springbok in die Noord-Kaap, was die laaste paar dae die tuiste van honderde vreemde gaste, naamlik voetgangers. Orals moes, veral vroue, koes, proes en vashou vir al wat hulle werd is, toe die vlieënde insekte skielik teen hulle vasgevlieg het. By verskeie besighede hier was die gefladder van die voorbarige sprinkane tot groot ongerief vir inwoners wat inkopies wou gaan doen. In woonbuurtes soos Harmony Estate, Bergsig, Simonsig ensovoorts, was die sprinkane ewe tuis. Raadop inwoners het derhalwe die departement van landelike ontwikkeling gesmeek om die insekte te kom bespuit. Hulle het egter aangedui dat hulle nie in woonbuurtes en die sakekern gif mag spuit nie, maar wel buitekant die dorpsgebied waar die groot swerms moontlik aanwesig is. Diesel Werkers by besighede op Springbok het vertel dat dit Maandag erg was toe hulle vir werk aanmeld. Van hulle kon skaars uit hulle vervoer of voertuie klim, dan was die sprinkane op hulle. Intussen het AfriForum in Springbok 400L diesel geskenk sodat die sprinkane in die groter Namakwaland en Boesmanland gehelp beveg kan word, volgens hul voorsitter, Sarel Stone. Hy het ook vertel dat nog hulp binnekort verwag kan word. Volgens hom is die duisende sprinkane in die sakekern en woonbuurtes maar vulletjies in vergelyking met die reuse swerms van etlike honderde duisende vlieënde sprinkane. “Daar was laas week 953 swerms gespuit met 1200L gif. Die Boesmanland is die groot probleem waar daar nou groenigheid is. “Die regering laat die boere in die steek en het die hele opset gefaal. Die boere sukkel met ’n knellende droogte wat al baie lank aankom. Nou moet hulle boonop ook self die sprinkane self beveg,” het hy gesê. 