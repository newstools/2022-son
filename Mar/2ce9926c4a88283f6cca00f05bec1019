DIT gaan interessant wees om te sien hoe die rugbyspan van die Universiteit van Wes-Kaapland (UWK) homself oor die komende week vir nog ’n belangrike Varsity Cup-wedstryd motiveer. Veral ná Maandag se gesukkel om die CUT Ixias in Bellville te klop. Udubs was met 44-38 baas, maar sal beslis teleurgestel voel nadat hulle op ’n stadium met 28-0 voorgeloop het. Die UWK was sy eie worst enemy in dié kragmeting, waarin hy die geveg teen relegasie nog moeiliker gaan maak het. Udubs het Ixias toegelaat om twee bonuspunte, een vir vier drieë en een met sewe of minder punte verloor, te verdien. Twee spanne sal aan die einde van vanjaar se Varsity Cup tot die Varsity Shield gerelegeer word. Die manier waarop daar bepaal word watter spanne uitval, word gedoen deur die totale hoeveelheid punte van verlede seisoen se kompetisie en vanjaar se punte saam te tel. Die UWK is tans tweede laaste met 31 punte, met die Universiteit van Johannesburg (UJ) met 34 en Ixias wat met 36 spog. Die Nelson Mandela-universiteit (Madibaz) se lot is reeds bepaal. Die Baaienaars is heel laaste met 13 punte en speel basies net vir trots in hul oorblywende twee wedstryde. Intussen kom Udubs eerskomende Maandag teen UJ te staan in ’n wedstryd wat heel waarskynlik die Kapenaars se lot sal bepaal. Die studente van Bellville se laaste wedstryd is teen Maties in Stellenbosch.