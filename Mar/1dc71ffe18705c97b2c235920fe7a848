PHOLETSI Moseki, pas aangestelde CEO van Krieket Suid-Afrika, het skaars in sy nuwe kantoor ingetrek of die eerste granaat val reeds op sy desk. Asof dit nie genoeg is dat Moseki die tugverhoor van die Proteas se afrigter, Mark Bouch­er, moet hanteer nie, moet hy nou ook met sy intrapslag sin probeer maak van die SA span se skandes in die ODI-reeks teen Bangladesj. Die Suid-Afrikaners het Woensdag nie net die reeks teen Bangladesj met 1-2 verloor nie, maar in die laaste wedstryd op vernederende wyse uitmekaar geval. As CEO moet Moseki nou antwoorde gaan soek. Boucher sal moet please explain wat in dié reeks verkeerd geloop het. Boucher het ná die wedstryd omtrent wal gegooi oor die swak vertonings. Die SA afrigter maak nou reg vir die toetsreeks en sal sonder van sy top-boulers moet klaarkom. Dié reeks begin eerskomende Donderdag. Dié reeksnederlaag het die anti-Boucher-brigade meer skietgoed gegee om vir sy kop te vra. Met dié dat Graeme Smith, die hoof van krieket by KSA en boesemvriend van Boucher, sy pos aan die einde van die maand ontruim, gaan dit beslis moeilik vir die nasionale afrigter wees om sy pos te behou. Dié nederlaag maak beslis dinge veel moeiliker vir Boucher wat sy tugverhoor betref. Boucher is gelas om antwoorde te gee op die klagte wat sy voormalige hulpafrigter Enoch Nkwe teen hom gemaak het. Volgens Nkwe het Boucher hom ondermyn en het hulle in toxic werkstoestande operate. Dit het glo ’n wig tussen die afrigters veroorsaak. Nkwe beweer ook dat hy tydens oefensessies net die kegels moes uitpak en daarna moes toekyk wat plaasvind. Dan is daar ook die rasse-voorval waarby Boucher betrokke was teen die draaibouler Paul Adams.