ROSES United se reputasie blyk om sy grootste vyand te wees in aanloop tot die 2022-weergawe van die Saldanha Transnet Top8-toernooi. Die manne van Wellington het in 2018 as die eerste champions geseëvier, maar sedertdien maak Brandon April, wat nou aan die stuur van sake is, groot veranderinge. April het self sy merk as blitsige vleuel by Roses gemaak voor hy met sy senior provinsiale loopbaan by die Boland-Kavaliers begin het. Al speel Roses nou ’n friendly of in ’n ligawedstryd, is die verwagtinge maar altyd groot dat die span moet wen. Saterdag was dit geen uitsondering nie toe Roses met 17-19 teen Kuilsrivier vasgeval het. April sê dit is die uitdaging vir hom en sy span omdat die druk van favourites altyd daar is. “Dit is ’n Roses-ding en dit is ’n probleem, maar ’n trotse probleem as jy my verstaan omdat ons hier by die klub ’n wenkultuur geskep het. Die uitdaging is dat ons tans sukkel om behoorlik aan die gang te kom. “Dit plaas ons onder druk omdat Roses altyd moet wen. Ons het die eerste Saldanha-toernooi in 2018 gewen en dus sal ons maar altyd die favourite tag aanneem. Met twee nederlae in friendlies kan ons beslis nie as favourites vir die Saldanha-toernooi wees nie,” sê hy. Die loting vir die toernooi, wat vir die derde keer aangebied word, vind Vrydag in die Transnet Saldanha-stadion plaas.