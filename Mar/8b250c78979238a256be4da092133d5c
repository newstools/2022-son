IN SAGTEBALKRINGE is dit nie meer Lavender Hill nie. Nee wat, noem hulle sommer die Lavender Mountaineers! Dié heuweltjie het nou ’n moeilike berg geword vir ander spanne om te klim. Dié span van die suidelike voorstede was hierdie seisoen weer onstuitbaar in Cape Town Softball se kompetisies. Lavender Hill is vanjaar die provinsie se “Double Cham­pion”. Dié jong spelers het die Liga 1-titel verower en Sondag ook die Knockout Cup huis toe geneem. Lavender Hill het Falcons Sondag op Turfhall Park met 10-1 verniel om seker te maak van die “Double”. Die wenspan het vroeg reeds beheer geneem en sewe lopies in die tweede kolfbeurt aangeteken. Tamsin Daniels het die lopiefees aan die gang gesit deur drie spelers in te bof nadat die russe gelaai is. Herdoop Daarna was daar geen keer aan Lavender Hill nie. Dit is die eerste keer dat die klub in sy bestaan van 10 jaar daarin geslaag het om die “Double” te wen. Omdat daar weens die Covid-19-inperkings net vyf Superliga-spanne deelgeneem het, is die kompetisie vir die 2021-’22-seisoen tot Liga 1 herdoop. Daar word gehoop dat die kompetisie volgende seisoen tot sy volle sterkte kan terugkeer. Marlene Petersen, afrigter van Lavender Hill, sê die accolades is die uitslag van harde werk van spelers, afrigters en administrateurs wat tot die sukses van die klub bygedra het. “Ek kan met trots ook sê die meeste van die spelers het die Wes-Kaapse span verteenwoordig, met van hulle wat ook al die nasionale span gehaal het.”