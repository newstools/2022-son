DONDERDAG is dit show time vir die jong span van Railton in Swellendam, want dit is wanneer hulle hul skryfwerke, waaronder gedigte, vir die eerste keer aan die publiek gaan voorlees. Skrywer-werkswinkels, wat op 5 Maart en 19 Maart vanjaar aangebied is, was die inisiatief van die Railton-stigting. Dit het deel gevorm van die stigting se kuns-en-kultuur-ontwikkelingsprojek. Die werkswinkel is aangebied onder die mentorskap van die internasionaal bekende skrywer, digter en storieverteller dr. Diana Ferrus. Ferrus is ook ’n aktivis vir gemarginaliseerde groepe. Die Railton-stigting in Swellendam is ’n gemeenskap-ontwikkelingsorganisasie wat hom onder meer beywer vir die kulturele ontwikkeling van die dorp se inwoners. Die stigting doen dit deur onder meer digkuns en drama. Alpha Fransman, projekleier, sê die stigting is sowat 14 jaar gelede op die been gebring deur ’n afgetrede lawyer van Holland. Dit het toe bekend gestaan as die Railton-stigting Nederlands. Fransman sê in 2016 is daar besluit ’n Suid-Afrikaanse entiteit van die stigting moet op die been gebring word en in dieselfde jaar is die Railton-stigting as ’n NPO geregistreer. Sy sê die idee van ’n skrywer-werkswinkel het gekom toe dit uit ander projekte “deurgeskemer” het daar is van die jongspan wat wil skryf. ’n Trotse Fransman sê: “Dis amazing met watter talent ons kinders sit.” Volgens haar is dit juis hoekom dit vir die stigting so van kardinale belang is om net vir die jong span ’n kans te gee om deel te neem aan ’n aktiwiteit. Asook om in te tapin hul talent, dit verder te slyp en vir hulle dan die kans te gee om daardie talent deur middel van optredes en opvoerings aan die publiek ten toon te stel. Volgens haar skryf die jeug oor hul eie ervarings. Sy sê baiekeer besef hulle nie eens dis hul eie storie wat hulle deurgee nie – die pyn, hartseer en vreugde. Fransman sê die stigting se drama-kids het onder die bekwame leiding van die kuns-praktisyn Freek Oerson vanjaar aan die ATKV Tienertoneelfees en Goliath David-toneelfees deelgeneem. Volgens Fransman het die Wes-Kaapse departement van kulturele sake en sport geld bewillig vir die aanbied van die werkswinkels en Donderdagaand se showcase. Die voorlesings vind eerskomende Donderdagaand om 19:00 in die skoolsaal van die VRT Pitt Primêre Skool plaas.