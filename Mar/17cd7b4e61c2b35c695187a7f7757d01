DIE Baai se perde is besig om sterk teenstand teen die Kaapse aanspraakmakers te bied. Dit het die afrigter Alan Greeff Vrydag op Fairview gewys toe die 100-3 buiteperd Europeana die gewilde Breeders Guineas oor 1 600 m gewen het. Justin Snaith se Queen Of Shadows (6-13) was die volslae gunsteling en is deur duisende as banker ingespan. Maar die jokkie Charles Ndlovu het ’n groot verrassing vir die Kaapse aanspraakmaker gehad toe hy die wedren met ’n lengte gewen het. Nog ’n Baaise perd, Zambaq uit Tara Laing se stal, was tweede met Queen Of Shadows derde – 2,25 lengtes agter die wenner. Dit was Greeff se tweede agtereenvolgende Breeders-sege. Hy het verlede jaar met Santa Therese gewen wat Greg Cheyne in die saal gehad het. Die vorige drie jare is die titel Kaap toe. Die afrigter Candice Robinson-Bass het in 2020 gewen met Sailing Ship (Sandile Mbhele) en in 2019 met Star Fighter (Lyle Hewitson). En in 2018 was die Kaapse afrigter, Glen Kotzen, aan die wenkant met Luna Child wat deur Craig Zackey gery is.