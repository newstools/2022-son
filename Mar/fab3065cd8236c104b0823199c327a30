WAYNE Parnell sal verskoon word as hy voel hy is gejinxed, want daar is min spelers wat soos hy deur beserings en ander invloede in hul loopbane gepla word. Kyk nou net na die nuutste noodlot wat die Westelike Provinsie Blitz se hotklou-naatbouler getref het. Die 32-jarige Parnell is Dinsdag aan die Protea-span onttrek nadat sy dyspierbesering wat hy Sondag teen Bangladesj opgedoen het, baie meer ernstig is as wat aanvanklik gedink is. Suid-Afrika het die wedstryd met 7 paaltjies gewen om die reeks nou met 1-1-elk gelykop te laat trek. Die reeks kom vandag op Centurion tot ’n einde met die derde wedstryd wat hier plaasvind. Parnell wat 1/6 in 2.5 beurte platgetrek het, het Sondag op die Wanderers met sy laaste bal van sy derde beurt die besering opgedoen. Die ironie is, Parnell het in die ooreenstemmende reeks teen die Bangladesj in 2017 in Suid-Afrika, ook ’n besering opgedoen en moes toe ook onttrek. Ses jaar later tref die dieselfde noodlot hom. Hy het in 2018 alle hoop laat vaar om vir die Proteas te speel en het 'n Kolpak-ooreenkoms met Worcestershire geteken. Hy moes dit toe ook laat vaar toe die Covid-19-pandemie alle sport tot ’n halt in 2020 geroep het. Hy keer toe na Suid-Afrika terug en word deur die Westelike Provinsie Blitz vir die 2021-‘22-seisoen gekontrakteer. Sy spelpeil in die provinsiale T20-reeks laat die nasionale selectors ernstig na hom kyk en hy word vir die Proteas se T20-reeks teen Nederland gekies. Maar ook dié reeks moes weens die Omicron-variant van Covid-19 afgelas word.