DIE Namibiese fietsryer Marc Pritzen is vanjaar se wenner van die Cape Town Cycle Tour. Die 22-jarige Pritzen van die Honeycomb-span het die moordende wedren oor 109 km wat in nat weer in die Kaapse Skiereiland vir die 44ste keer gehou is, in 2:37:55 gewen. Dit is die eerste keer dat hy aan die wedren deelgeneem het en moes egter in die pylvak alles uithaal om Sascha Weber van Duitsland terug te hou van die louere. Weber se eindpoging was net 18 sekondes stadiger as dié van Pritzen. Hoewel Pritzen nog redelik onbekend is, het hy reeds sy merk gemaak. Hy is verlede jaar as die nasionale padkampioen gekroon toe hy die wedren in Swellendam gewen het en dra ook die 9.47 Ride Joburg-kroon. Hy het kort ná die wedloop aangekondig dat hy in die Kaap gaan aanbly om aan die Cape Epic-bergfietswedren deel te neem. Nolan Hoofman, die plaaslike held van Franschhoek wat die wedren al vier keer gewen het, het teleurgestel en het nie onder die eerstes klaargemaak nie. In die vroueafdeling het nog ’n buitelander geseëvier. Kim le Court de Billot van Mauritius (haar derde titel) het die wedren wat in Vishoek begin het en oor 78 km beslis is, in 2:08:44 beklink. Tweede was Hayley Preen van Houtbaai.