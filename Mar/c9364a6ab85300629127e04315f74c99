DEON Fourie gaan die Stormers Sondag in die afwesigheid van die gereelde kaptein Steven Kitshoff aanvoer. Kitshoff word volgens die bestuurplan van Springbok-spelers ’n blaaskans gegun word. Die Stormers speel Sondag hul eerste mededingende wedstryd ooit in die Danie Craven-stadion wanneer hulle teen Zebre in die United Rugby Championship (afskop 18:05) te staan kom. Dit gaan ook die Kapenaars se eerste tuiswedstryd teen Europese teenstanders wees. Brok Harris skuif oor na loskopstut in die beginspan, met Neethling Fouché wat op vaskop begin. Hacjivah Dayimani  is terug is in die beginspan op die flank. Dayimani vorm ’n gedugte lostrio met Evan Roos en Fourie. Damian Willemse, wat sy Stormers-buiging in 2017 op die ouderdom van 18 gemaak het,  gaan die naweek in sy 50ste game vir die Kaapse franchise uitdraf. Die veelsydige agterspeler gaan op binnesenter teen die Italiaanse span begin. Warrick Gelant is fiks om weer sy plek op heelagter in te neem, met Leolin Zas wat op vleuel begin na ’n paar indrukwekkende vertonings vir Westelike Provinsie in die Currie Cup. John Dobson, hoofafrigter van die Stormers, sê sy span sien uit na wat ’n spesiale geleentheid in Stellenbosch gaan wees. “Ons wil Sondag die meeste van die spesiale atmosfeer by die Danie Craven-stadion maak en goeie rugby speel. “Dit is wonderlik om terug te wees op eie bodem. Die span het hierdie week baie hard gewerk. Ons weet dit is die begin van ’n belangrike reeks tuiswedstryde vir ons en ons wil seker maak ons is so akkuraat as moontlik in al die aspekte van die spel,” hy het gesê. Warrick Gelant, Seabelo Senatla, Ruhan Nel, Damian Willemse, Leolin Zas, Manie Libbok Herschel Jantjies, Evan Roos, Hacjivah Dayimani, Deon Fourie (k), Marvin Orie, Adré Smith, Neethling Fouché, Scarra Ntubeni, Brok Harris. BANK: André-Hugo Venter, Ali Vermaak, Sazi Sandi, Ernst van Rhyn, Junior Pokomela, Paul de Wet, Tim Swiel, Rikus Pretorius.