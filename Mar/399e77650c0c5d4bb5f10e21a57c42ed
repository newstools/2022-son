AKTEURS van die gewilde sepie 7de Laan het die Moederstad die naweek besoek en Kapenaars het hulle lyf ’n lekker tyd gegee met van hulle gunsteling-akteurs. Fans van die sepie, wat reeds 21 jaar op die kassie is, kon ook hulle gunstelinge ontmoet. Die opgewonde cast het ’n draai gegooi by die IPIC Soneike Mall, die De Ville Shopping Centre, asook by N1 City Mall. Dit is veral die ooms en tannies wat nie kon wag om saam met die cast te kon engage nie. Een oompie wat Vrydag by die Soneike Mall ingeloer het om die 7de Laan-rolverdeling te ontmoet, het grappig laat hoor dat hy sy gunsteling-aktrise se badwater sal drink. Fans is gevra om saam met die cast te dans, sing en vrae oor die sepie te beantwoord om pryse te wen. Behalwe die gehoor se lekker, ontvanklike gees, was die akteurs reg om vet pret saam met hul jare lange fans te hê. Die ondersteuners kon hul oë nie glo toe Kristen Raath, wat die rol van Amorey Welman speel, met ’n groot smile haar lekker dansmoves begin wys nie. En dit nadat sy net onlangs die lewe geskenk het! Hildegardt Whites, wat die rol van Bonita vertolk, sê: “Dit is lekker om weer uit te gaan op roadshows, waar ons met die publiek kan engage.” Sy voeg by dat dit ’n aangename, lekker trippie na die Kaap was. Op die Kaapse toer was Aggie (No­buhle Mimi Mahlasela), Bonita (Hildegardt Whites), Chris (David ­ten Raath), Romeo (Clint Aplon), Khe­thi­we (Sesethu Ntombela), Shady (Beata-Bena Green), Werner (Zak Hendrikz), Tanya (Liezl de Kock), Uys (Da­niel Coetzee) en Zee (Ray Neo Buso).