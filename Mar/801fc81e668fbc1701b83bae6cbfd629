DIE Gustrouw-sportveld was Maandag op Menseregtedag ’n behoorlike miernes van bedrywighede met ’n fees van rugby wat by Strand-rugbyklub se jaarlikse o. 20-rugbytoernooi opgedis is. Die gemeenskap het in hul hordes uitgekom om die agt genooide rugbyklubs in aksie te sien. Volgens Agmat Latief, een van die organiseerders van die toernooi, moedig die WP-rugbyunie klubs aan om o. 20-spanne vir die klubliga in te skryf. “Ja, die klubs sukkel altyd om genoeg spelers te hê om spanne vir WP se o. 20-liga in te skryf. “Daar is ongelooflike baie talent. Ons het dus ’n behoefte gesien om ’n geleentheid te skep vir plaaslike o. 20-spelers om teen spanne van ander klubs in ’n toernooi mee te ding. Trots “Ons was dus genoop om met die toernooi vorendag te kom. “Die Strand-rugbyklub het vanjaar vir ’n vierde keer gasheer vir die uiters suksesvolle toernooi gespeel,” het Latief trots gesê. Behalwe Strand RFC en ander plaaslike klubs soos St. George’s, Strand United en Macassar, het Hands & Heart (Kraaifontein), Albions (Paarl), Hamiltons (Groenpunt) en Blue Stars (Klapmuts) almal aan die toernooi deelgeneem. Die agt spanne het in uitklopwedstryde teen mekaar gespeel. Die eerste wedstryd van die dag was tussen Macassar en Albions waar Macassar as die wenners uit die stryd getree het. Strand het St. George’s in die een plaaslike derby ore aangesit. Hamiltons het Hands & Heart geklop, terwyl Blue Stars te goed vir Strand United was. In die eindstryd tussen Hamiltons en Macassar wat met 33-33 gelykop geëindig het was die groot skare met ’n fees van drieë getrotseer. “Dit was ’n besonderse opwindende final wat altesaam 10 drieë opgelewer het. Albei spanne het vyf drieë gedruk. “Volgens die reëls van die toernooi word die kampioen op die dag bepaal deur die span wat die eerste drie gescore het. Hamiltons het eerste gedruk en is dus as die kampioen vir 2022 gekroon,” verduidelik Latief.