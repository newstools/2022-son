ESKOM het byna 920MW aan die kragnetwerk verloor toe ’n werker by die Koeberg-kernkragstasie die verkeerde klep afgesny het. Die voorval is Dinsdag in Eskom se nuusbrief aan werknemers, Shutdown Times, gepubliseer. Terwyl die nodige instandhouding op eenheid-2 uitgevoer is, het iemand die klep van eenheid-1 afgesny pleks van op eenheid-2, lui die nuusbrief. “Hierdie ‘beduidende fout’ kon ‘verwoestende gevolge’ gehad het.” Sikonathi Mantshantsha, woordvoerder vir Eskom, sê “hoë veiligheidsmaatreëls” het daarin geslaag om die fout betyds te identifiseer, om te verhoed dat enige skade aangerig word. Volgens die nuusbrief is dit die tweede keer dat so 'n voorval tydens hierdie onderbreking plaasvind. Volgens Eskom is werknemers toegerus met die relevante opleiding om die eenheid en komponente waaraan hulle moet werk, korrek te identifiseer. Eskom het werknemers versoek om situasiebewustheid te gebruik en waaksaam te wees wanneer hulle aan die eenhede werk. – News24