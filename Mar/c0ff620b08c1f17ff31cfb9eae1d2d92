’N UITERS moedige poging teen een van Europa se bestes. Só beskryf John Dobson, afrigter van die Stormers, Saterdag se naelskraapse oorwinning van 23-20 oor Ulster in ’n United Rugby Champion-ship-wedstryd (URC) in die Cape Town Stadium. Dié sege oor Ulster — tweede op die URC se punteleer is — het die Stormers, wat 38 punte het, na die sesde plek laat klim. Die Kapenaars het ook nou verby die Sharks op die log geskuif nadat die Durbaniete in Durban teen Edinburgh vasgeval het. “Hulle (Ulster) het regtig goed gespeel, veral met die manier hoe hulle ons vasgepen het met hulle taktiese skoppe,” het Dobson agterna gesê. “Ons moes ’n bietjie moed aan die dag lê en ander maniere vind om te wen. Ek moet erkenning aan Steven Kitshoff (die kaptein)) en sy manne gee. Hulle het baie goed gedoen. “Ons kan nie sê ons het verdien om die game te wen nie, want was by tye teen die toue. Maar ons het in die stryd gebly en sal baie hieruit leer.” Die Stormers kom volgende week teen die Walliese span Ospreys te staan ??voordat hulle die Bulls ’n week later weer in Kaapstad die stryd gaan aansê. Dobson sê hy dink nie die Stormers het swak gespeel nie, maar sy span net teen ’n gedugte span te staan gekom. “Ons het net teen ’n baie goeie span gespeel wat met ’n goeie plan vorendag gekom het. “Hulle het ons onder baie druk geplaas, maar ons het daardie druk weerstaan. “Die oorwinning beteken uiteraard baie vir ons in terme van die log en kompetisie. “Oor twee weke speel ons teen die Bulls. Ons kan beslis nog verbeteringe aan ons verdediging, ons skrums ons skopwerk en dissipline aanbring. “Ons is tans in ’n goeie posisie en weet ons het die vermoë om met panache aan te val.” Kitshoff glo die oorwinning oor Ulster gaan sy span baie momentum en selfvertroue gee.