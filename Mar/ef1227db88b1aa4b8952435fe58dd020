DIE oë van die Kaapse boksgemeenskap sal Saterdagaand op Emperors Palace aan die Oos-Rand gerig wees wanneer die swaargewig Juan Roux en die superweltergewig Jami Webb vir groot gevegte aantree. Roux verdedig sy Suid-Afrikaanse swaargewigtitel die eerste keer wanneer hy Josh “Red Beast” Pretorius van Richardsbaai pak, met die African Boxing Union-titel ook op die spel. Webb, wat deur Ashley Whiteboy afgerig word, pak Sher­vantaigh Koopman om die IBF se Continental Africa-titel. Hoewel Koopman ná nege gevegte onoorwonne is en hoog aangeslaan word deur die Golden Gloves-promotor Rodney Berman, kan hy ’n strawwe toets verwag. Trouens, Webb kan dalk net die groot verrassing van die aand wees. Min oor hom is in die Koopman-kamp bekend. Dit is nou Webb se kans om ’n groot statement te maak. In die hoofgeveg van die aand maak Kevin Lerena sy debuut in die swaargewigafdeling. Hy kom teen ’n groot Romeen, Bogdan Dinu, te staan met die vakante WBA Inter Continental-titel op die spel. Dinu beklee die 75ste plek op die WBA-ranglys.