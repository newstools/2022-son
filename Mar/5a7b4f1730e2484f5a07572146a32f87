KUNS is meer as net sy passie. Dit was nog altyd sy kinderdroom om hom uit te druk deur kuns. Chester Horne (28) van Macassar vertel dat om te teken nog altyd deel was van wie hy is. En dit is wat hom gedryf het om kuns te gaan studeer. “Ek het egter glad nie geweet dit sal so moeilik wees om uit staan as skilder nie.” Nadat hy klaar gestudeer het en sy eie ding wou begin doen, het hy besef dit is maar moeilik om ’n mens se voete in die kunswêreld te vind. “Ek wou opgee. Ek wou net enige werk gaan kry om ’n inkomste te verdien.” Hy vertel hy is tot vandag toe ewe dankbaar dat sy pa sy CV uitgestuur het, waarna hy ’n geleentheid gekry het om oorsee te gaan. “Hy het my oortuig om oorsee te gaan en gesê ek moet gaan kyk en verken wat daar buite is.” Horne het twee jaar in Amerika gewerk, waar hy allerhande kunswerk gedoen het, onder meer handwerk, skilder, grafiese ontwerp en spuitverf. Sy werk was om die Afrika-kultuur uit te beeld. “Dit was vir my ’n droom-job,” vertel hy opgewonde oor sy ervaring. Sy loopbaan het egter ’n dip gevat toe die pandemie ons getref het en hy terug was in Suid-Afrika. “Ek het huis toe gekom en my plan was om ná drie maande terug te gaan. “Toe gebeur Covid en die lewe tref anders.” Hy sê dit was ’n moeilike tyd vir hom soos vir enige iemand anders en dit het sy planne heeltemal omvergegooi. Hy moes toe maar aankap by die huis, waar hy agterna traffic control gedoen het in Firgrove. “Ek het my soort van sielkundig begin distansieer van my kuns.” Toe die werk nie lekker vir hom uitwerk nie, het hy weer begin skilder en nou wil hy sy naam daar buite kry. Hy vertel hy wil meer uniekheid wys met sy kuns en wat hy oorsee geleer het, nou hier gebruik. “Hoe ek nóu na kuns kyk, gaan baie gepaard met my persoonlike ervaring.” Hy het ook verlede jaar byna sy hand verloor toe hy deur ’n spinnekop gebyt is en met sy linkerhand moes leer skilder. “Dit was ’n weird gevoel en ’n laagtepunt in my lewe. “Dit was ook die tyd dat ek myself gevind het.” Horne wil nou hier naam maak voordat hy weer oorsee gaan soos wat sy oorspronklike plan was.