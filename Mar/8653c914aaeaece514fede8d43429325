DIE Montrose-krieketklub gaan die Westelike Provinsie in die Vete­raan­krieketvereniging van Suid-Afrika (VCASA) se club champs in Oos-Londen verteenwoordig. Montrose is onlangs as die kampioen in die WP Evergreen Lifestyle T20-kompetisie vir spelers van ouer as 40 gekroon. Monties het die eindstryd teen Claremont in Constantia met ses paaltjies gewen. Benewens Montrose wat in die Kaap koning gekraai het, gaan Amanzimtoti van Durban, Bohemian van Oos-Londen, Old Edwardians van Johannesburg en Police van Pretoria sake in die nasionale kompetisie vir veterane in Oos-Londen uitspook. Verskeie voormalige Proteas soos Ashwell Prince (Victoria), Alan Dawson (Claremont) en Louis Koen (Kaapstad) was almal in WP se veteraneliga in aksie. Volgens Montrose se kaptein en paaltjiewagter, Nazeem White, het sy span met ’n puik vertoning vorendag gekom om Claremont in die finaal te klop. “Ja, dit was beslis ’n trotse oomblik vir ons om die T20-kompetisie in die WP te wen,” het White gister gesê. “Ek en my spanmaats is baie opgewonde om die WP in die nasionale T20-kompetisie vir veterane in Oos-Londen te verteenwoordig.” In die eindstryd was Niaz Ahmed die ster met die bal vir Montrose. Ahmed het 4 paaltjies vir net 15 lopies in sy toegelate vier boulbeurte geneem en Claremont tot 91 lopies beperk. Die jaagtog het nie so vlot verloop nie, maar Adi Jackson se onoorwonne 33 en 30 lopies van Mario Solomons het Monties toegelaat om Claremont se telling te behaal met nege aflewerings oor. Die kolwer van Primrose, Saleem Mukuddem, het as die liga se voorste punte­maker geëindig met 274 lopies (gemiddeld 55). Dit is teen ’n treftempo van 127 punte behaal. Luke Knipe van Groenpunt was die topbouler. Dié linkerarm-naatbouler het 17 paaltjies in ses wedstryde laat kantel. White en sy spanmaats wil nou R75 000 insamel om die finansiële las op die spelers makliker te maak vir hul reis- en verblyfkoste in Oos-Londen. Kontak White gerus by 082 222 6606 vir meer inligting.