DIE Lions het Maandag op Boland Park slae uitgedeel. Die Rocks was aan die ontvangkant van die Lions, wat die One Day Cup-wedstryd oortuigend met ses paaltjies gewen het. Die Lions het die wenteiken van 225 in die 44ste beurt behaal en daarmee ook hulle tweede sege in die kompetisie. Dit het egter in ’n stadium voorgekom of die Rocks die besoekers erg gaan toets toe die tuisspan se kaptein, Pieter Malan, ’n uitstekende honderdtal aangeteken het. Malan, wat die beurt saam met Stiaan van Zyl geopen het, het 104 van 125 balle gemoker. Nadat Van Zyl (3) sy paaltjie met net 21 lopies op die telbord verloor het, het Malan en Ruan Terblanche hulle ingegrawe en met ’n vennootskap van 109 om die tweede paaltjie die Rocks se beurt stukrag gegee. Terblanche het ook goed gekolf en 51 lopies aangeteken voordat hy een van Malusi Siboto (4/32) se slagoffers geword het. Clyde Fortuin het hom by Malan gevoeg om die Rocks se telling tot 180/3 met ’n vennootskap van 50 om die derde paaltjie te rek. Maar toe kom die groot insinking, waarin die besoekers se Sisanda Magala die Rocks se kolwers met opstoppers gekarnuffel het. Magala het 6/46 op pad na sy tweede fiver vir die seisoen platgetrek. In die 39ste boulbeurt het Magala drie paaltjies geneem. Eers het hy Malan in die 39ste boulbeurt laat loop, met Michael Copeland (0) en Christian Jonker (0) wat hom gevolg het. Ferisco Adams (1) is ook deur Magala in die 41ste beurt druipstert terug kleedkamer toe gestuur.