ALTESAAM  R77,3 miljard gaan in die 2022/23-boekjaar in die Wes-Kaap spandeer word. Die provinsiale minister van finansies en ekonomiese geleenthede, David Maynier, het Maandag tydens sy begrotingstoespraak in die wetgewer ook gesê die provinsiale regering gaan na verwagting in die mediumtermyn R75,4 miljard in die 2023/24-boekjaar en 'n verder R76,2 miljard in die 2024/25-boekjaar spandeer. Hy het dit beskryf as 'n begroting wat vorentoe beur. Maynier sê: "Die nuwe (nasionale) minister van finansies, Enoch Godongwana, was 'n provinsiale minister van finansies en hy verstaan die groot bestedingsdruk wat opbou in provinsies soos die Wes-Kaap." Hy sê verder hy is verlig dat ná provinsies deur die regering gedwing is om  weens die Covid-19-pandemie bestedingsdruk te absorbeer, die nasionale regering nou R6,5 miljard aan die Wes-Kaapse regering beskikbaar gestel het. Maynier sê die regering sal na verwagting R28 miljard in die 2022/23 boekjaar op onderwys spandeer terwyl R1,5 miljard na verwagting op veiligheid in die provinsie gespandeer sal word. Volgens hom gaan daar in die mediumtermyn na verwagting R1,1 miljard gespandeer word op die ontplooiing van sowat 1 000 wetstoepassers om misdaad in hotshots te bekamp. En R29 miljard sal aan die Wes-Kaapse gesondheidsdepartement toegeken word tydens die 2022/23-boekjaar om onder meer die stryd teen die corona-virus verder te vat. In die mediumtermyn gaan daar R111,3 miljard op welstand gespandeer word. Sowat R9,5 miljard sal oor die mediumtermyn daarop gespandeer word 'n Verder R6,6 miljard sal oor die mediumtermyn op werkskepping gespandeer word en R10 miljard is vir die verbetering van die provinsie se infrastruktuur geoormerk.