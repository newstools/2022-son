DIE A-span van Cape Town Baseball het Woensdag op die eerste dag van die nasionale toernooi sy B-span met 11-1 afgeransel. Die toernooi het Woensdag op die Abe Sher-sportterrein in Bothasig begin. Die Cape Town-span, wat voorheen die Westelike Provinsie was, het ook die toernooi in 2019 in Gqeberha gewen. Die twee Kaapse spanne ding mee in die Groep 1 saam met die Oos-Kaap, Limpopo, Gauteng o. 23 en Gauteng se B-span. In Groep 2 spook Nelson Mandela Bay, Gauteng A, CT o. 23 en Eden sake uit. Die A-span, wat deur die ervare Alan Phillips afgerig word, het in die tweede beurt van sy wedstryd teen die B-span sy stem dik gemaak deur nege lopies aan te teken. Die kolfbeurt is gekenmerk deur twee home runs. Eers het Allan Randall die bal oor die centre outfield vanaf die gooiwerk van Ni­yaaz Galant moker. Daarna het Dayle Feltman op sy beurt die regterkant van die buiteveld opgesoek om sy home run te re­gistreer. Chris Bayers het in die daarop volgende beurt ook sy merk gemaak toe hy sy kolf geswaai het om sy span se derde home run op die telbord te plaas. Dié keer was Derrick Bayliss op die CT B-span se gooiersplaat. Gunsteling Dean Jacobs, wat sy klub- baseball vir Athlone Athletics speel, het op die A-span se gooiersplaat begin. Die CT A-span kom vandag onderskeidelik teen Gauteng se o. 23-span en die die Gautengers se B-span te staan. Die toernooi eindig Sondag met die CT A-span wat reeds as die gunsteling beskou word.