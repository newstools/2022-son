CHRIS Rock gaan nie ’n saak maak teen Will Smith wat hom Sondagaand vuurwarm geklap het op die Oscars-verhoog nie. Die komediant, wat die toekenning vir beste akteur in ’n dokkie moes oorhandig, het glo geweier om ’n polisieverslag in te dien nadat hy fisiek deur Will Smith aangerand is. Die Los Angeles-polisiedepartement het aan Variety bevestig dat Chris Rock nie 'n amptelike saak teen Will Smith wil maak nie. ’n Volledige verklaring van die Los Angeles-polisiedepartement lui: “LAPD is bewus van ’n voorval tussen twee individue tydens die toekenningsprogram. Die voorval behels dat een individu ’n ander geklap het. Die betrokke individu het geweier om ’n polisieverslag in te dien. "As die betrokke party ’n polisieverslag op ’n latere datum verlang, sal LAPD beskikbaar wees om ‘n ondersoekverslag te voltooi.” Will het Sondagaand die komediant Chris Rock moer toe geklap toe hy ’n onvanpaste joke oor sy vrou, Jada Pinkett-Smith, gemaak het. Die komediant het tydens die Oscar-toekenning vir beste dokumentêr ’n grap gemaak oor Jada Pinkett-Smith se voorkoms. Chris het nog so gepraat, toe staan Will op en gee hom ’n ordentlike oophand-klap op die Oscars-verhoog. Jada het voorheen oopgemaak oor haar stryd met alopecia, wat haarverlies veroorsaak, en dit is waarom sy deesdae al haar hare van haar kop afsny. Dit lyk asof Will tóg besef het dat hy dinge verkeerd gehanteer het. Hy het stert tussen die bene aan Chris om verskoning gevra. “Ek wil jou in die openbaar om verskoning vra, Chris. Ek was uit lyn uit en ek was verkeerd,” het Smith in ’n verklaring op Instagram geskryf. Dit is net ’n jammerte dat Will sy eerste Oscar-toekenning onder so ’n donker wolk ontvang het. Dit is een van die grootste prestasies wat jy in die vermaakbedryf kan kry, maar al waarop die wêreld nou fokus is die taai klap op stage pleks van Will wat sy eerste Oscar ontvang het.