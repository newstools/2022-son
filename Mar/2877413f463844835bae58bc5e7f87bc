DIE Stormers verwag dat die Ospreys Saterdag ’n groot step-up gaan maak wanneer dié spanne mekaar in ’n United Rugby Champion­ship-kragmeting in die Cape Town Stadium die stryd gaan aansê. Die Ospreys word tradisioneel as een van die sterkste klubspanne van Wallis beskou. Hulle het tot dusver daarin geslaag om die Pro14-kompetisie vier keer te wen. Laas week is die Walliesers egter met 15-45 deur die Lions op Ellispark in Johannesburg behoorlik afgeransel. Dawie Snyman, die aanvalsafrigter van die Stormers, sê die Ospreys het uiteraard op die hoëveld gesukkel. Snyman glo die Ospreys behoort beter by die toestande in die Kaap aan te pas. Hulle behoort dus meer van ’n uitdaging te bied. Die Stormers het in drie agtereenvolgende oorwinnings oor besoekende Europese spanne op ’n soortgelyke wedstrydplan staatgemaak. Laas week het die Kapenaars net-net daarin geslaag om Ulster met 23-20 te klop. Ulster het met slim skop-taktiek vorendag gekom om die Kapenaars veral in die tweede helfte hok te slaan. “Ja, dit gaan beslis bietjie meer van ’n gelyke speelveld in (Kaapstad) wees. “Hulle sal van die game teen die Lions geleer het, so ons sal hulle onder druk moet plaas. Ons moet kyk na wat hulle anders doen en dan net op onsself moet fokus en ’n bietjie beter speel as die vorige keer,” het Snyman gister gesê. Snyman het ook bevestig die meerderheid van hul spelers behoort vir die naweek fiks te wees. Die ervare senter Juan de Jongh het vandeesweek weer volstoom saam met die span begin oefen. Hy sal egter nog nie dié naweek in aanmerking kom nie.