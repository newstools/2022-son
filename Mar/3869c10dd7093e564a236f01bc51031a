DIE voormalige sekretaresse by Dewald Viljoen Prokureurs in Gqeberha is tot twee jaar korrektiewe toesig, insluitend huisarres en gemeenskapsdiens gevonnis vir diefstal. Die 55-jarige Bernice Viljoen is Vrydag in die handelsmisdaadhof gevonnis. Kapt. Yolisa Mgolodela, woordvoerder vir Valke, sê tussen Julie 2009 en Oktober 2011 was Viljoen, die gewese vrou van Prokureur Dewald Viljoen is, aangestel as die firma se boekhouer in Kariega. Sy sê verskeie deposito’s wat verband hou met Padongelukkefonds-eise, eiendomsverkope en skuldinvorderings van meer as R500 000, is in die trustrekening gemaak. Die geld is nooit aan die regmatige begunstigdes uitgedeel nie.In Februarie 2012 is verskeie klagtes deur die slagoffers aanhangig gemaak, wat gelei het tot die arrestasie van Bernice en Dewald Viljoen in Maart 2016. Bernice Viljoen is Vrydag ook tot ’n verdere vier jaar tronkstraf, opgeskort vir drie jaar, gevonnis. Mgolodela sê Dewald Viljoen word tans op dieselfde aanklagte verhoor. – Algoafm