VARS groente en vrugte en kaalvoet loop is die antwoord om 100 jaar oud te word. Dan moet jy ook nie ’n panty dra nie. Want dit hou jou gesond. Antie Mary Fortein van Valhalla Park op die Kaapse Vlakte, is op 10 Maart 1922 in Mthatha in die Oos-Kaap gebore. Gister op haar verjaardagpartytjie was antie Mary al 36 525 dae op aarde. Sy is ook uniek omdat sy uit die 7,8 miljard mense tans op dié aardbol een van net 0,004% is wat honderd jaar oud kon word. Volgens haar seun, Desmond, het sy en haar man sewe kinders — vyf seuns en twee dogters — gehad. “Haar man is in 1960 oorlede en sy het in 1972 Kaap toe gekom. Haar geheim vir die lang lewe is groente, vrugte en baie water.” Desmond sê sy ma het net hoë bloeddruk en ly gelukkig nie aan ander ernstige siektes soos suikersiekte nie. Sy sit nou in ’n rolstoel, maar kan steeds met ’n walker loop. “Sy het in 1995 ’n heup­operasie gehad, maar verder is sy gesond.” Belinda McLaughlin bly in die pad af en het gehelp om ’n verjaardagpartytjie te reël. “Ons het vir haar ’n rok en ’n kopdoek laat maak. ’n Dame in die pad, Desnay Ohlson, het die goed laat maak. “Sy is verskriklik opgewonde oor dié nuwe rok. Spontaan “Bake n Cake in Surrey Estate het ook van haar verjaardag gehoor en ’n koek vir haar gebring.” Sy sê antie Mary is baie grapperig en baie spontaan. “Sy praat vlot Xhosa en sy kan ook ’n baie spesiale taal praat wat net ons vroue verstaan. “Sy sê ook sy dra nie ’n panty nie, want dit hou haar gesond.” ’n Spesiale aand is gisteraand in die gemeenskapsaal in Valhalla Park vir antie Mary gehou. Die raadslid Theresa Thompson het ook daarmee gehelp.