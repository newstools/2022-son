’N HOND is ’n mens se beste vriend, maar nie as jy en jou eksvrou voor hom stry nie. Dít blyk die dure les te wees wat ’n geskeide paartjie geleer het toe hulle in ’n gestryery oor furniture betrokke was. Dié voorval het Maandagmiddag by die huis van Johan en Enid Eksteen in Grabouw plaasgevind. Johan veg in die hospitaal om sy lewe nadat hy deur hul hond, Brody, regoor sy lyf gebyt is. Enid het Dinsdag aan Son vertel sy moes steke kry nadat die hond gate in haar arm en hand gebyt het. Volgens haar het hul hond aggressief geraak toe haar eksman se girl by die huis opdaag en haar in die pad begin skel. Maar Enid sê sy en haar eks, met wie sy 30 jaar getroud was, het eers geskel. Volgens haar het hulle gestry oor wie watter meubels moet kry oor die egskeiding gefinaliseer is, maar hulle kon nog nie tot ’n ooreenkoms kom nie. Enid sê dis toe die hel losbreek. Polisie Sy vertel: “Hy wou die flatscreen TV afhaal en het dit sonder my toestemming gedoen. “Ons het gestry en ek het die polisie gebel. “Die polisie het gesê hulle kan niks doen nie omdat hy nie die TV steel nie. “Ek was ongelukkig oor hy al die mooi goed wou hê en vir my al die stukkende goed wou gee.” Volgens Enid was sy en Johan in hul jaart toe Brody die eerste keer losbreek en haar aanval. Sy sê toe hy aangehardloop kom, wou hy haar suster byt, maar sy het voor hom gespring en hy het haar aan haar arm gegryp. Enid vertel: “Hy’t my arm lank in sy bek gehou. Hy wou my van die stoep afsleep. Ek’t gesukkel om dit uit sy mond te kry. “Sy kake het gelock en dis toe my suster asyn gaan haal om dit in sy neus te gooi. “Hy het toe my arm gelos en die hond is weer agter die hek gaan sit. “Ek het gebloei en ek was in pyn. My susters wou die ambulans bel, maar hulle het gedink die ambulansmanne sou bang wees om in te kom. “My suster-hulle het geloop en ek het skielik ’n geskellery gehoor. “Ek’t gedink dis my buurvrou wat inmeng. “Die hond het toe weer die geraas gehoor en weer losgebreek en my eksman aangeval. “Ek het gehoor hoe hy vir die hond skreeu en ek het met ons kind na die kamer gehardloop. “Hy’t geskreeu: ‘Here, mense, help tog net.’ “Hy het toe sleep-sleep met die hond tot in die straat gegaan opsoek na hulp.” Volgens Enid het die gemeenskap ingespring en die hond met pale en grawe geslaan wat hom verlam gelaat het. Sy sê die veearts het gesê weens sy kwaai beserings moes hulle hom uitsit. Hieroor sê sy: “Ek voel eintlik baie ongelukkig, want ek was baie lief vir my hond. “Ons het al seker ses jaar die hond gehad en hy’t nog nooit ’n mens gebyt nie. “Hy het nog nooit my of my kind attack nie.”