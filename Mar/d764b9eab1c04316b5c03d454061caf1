’N voormalige werknemer van Rhodes Universiteit is skuldig bevind op talle aanklagte van bedrog, vervalsing, geldwassery en die oortreding van die Wet op die Voorkoming van Georganiseerde Misdaad. Die 32-jarige Zimasa Xabiya, wat as finansiële administrateur by die universiteit aangestel was, is Donderdag in die handelsmisdaadhof in Gqeberha skuldig bevind. Gedurende die tydperk tussen Januarie 2017 en Desember 2018 het sy bedrieglike reis- en verblyfeise verwerk en toe die geld in bedrieglike begunstigdes se rekeninge inbetaal vir haar persoonlike verryking, tot ’n bedrag van R480 000. Kaptein Yolisa Mgolodela, woordvoerder van die Valke, sê toe Rhodes Universiteit die abnormaliteit ontdek het, het hulle die saak na die Ernstige Kommersiële Ondersoekspan verwys, wat gelei het tot haar inhegtenisneming in Desember verlede jaar. Xabiya het dieselfde dag in die hof verskyn toe sy op 'n waarskuwing vrygelaat is. Die saak is tot 20 Junie uitgestel vir vonnisoplegging. – Algoafm