DIE Stormers gaan môre in hul grootste toets tot nog toe in die United Rugby Championship gewikkel wees. Dit is wanneer hulle teen Ulster in ’n URC-kragmeting in die Cape Town Stadium te staan kom. Die Stormers het tot dusver ses van hul 12 games gewen en met twee gelykop uitslae, is hulle met 34 punte in die 7de plek op die URC-log. Daarteenoor spog Ulster met 10 oorwinnings uit 13 games. Die span van Ierland beklee tans die tweede plek op die punteleer. Duane Vermeulen, wat as Suid-Afrika se nr.1-agtsteman beskou word, speel deesdae vir Ulster. Die 35-jarige boorling van Mpumalanga het ’n allemintige 127 keer vir die Kapenaars in sy loopbaan uitgedraf. Een van die groot hoogtepunte van die game gaan beslis die stryd tussen die twee agtstemanne wees. Vermeulen, ’n veteraan van 58 toetse vir die Bokke gaan beslis in ’n hewige stryd teen sy talentvolle jong eweknie van die Stormers, Evan Roos, gewikkel wees. Hy het vandeesweek in ’n aanlyn onderhoud oor sy terugkeer in die kleure van Ulster na die Kaap gesê: “Ek dink vir die eerste wedstryd terug in Kaapstad sal die ondersteuners daar my herinner aan waar my ma vandaan kom, en dan in die tweede week in Pretoria kan ek dalk net ’n Brandewyn en Coke na my gegooi kry. “Ek het die beste herinneringe van my tyd wat ek vir die Stormers en die Bulls gespeel het. “Ek het elke minuut geniet. Maar ek glo daar is ’n tyd om te kom en te gaan. “Ek dink om na ’n ander klub te gaan was die regte besluit vir my in hierdie stadium van my loopbaan. Maar, dit sal beslis ’n bittersoet tuiskoms wees. “Ek sien daarna uit om teen die bekende gesigte te speel en hopelik ’n bietjie van die nuwe tricks te wys wat ek in die noorde geleer het. “Ek is seker ’n paar van hulle sal ook ’n punt het om te bewys.” En hier verwys Vermeulen seker na Roos. Die 22-jarige oud-leerling van Boishaai in die Paarl, het sedert sy aankoms in die Kaap – nadat hy eers ’n draai by die Sharks in Durban gaan maak het, homself bewys as een van die beste jong agtstemanne in die land. Roos speel tans voortreflike rugby en word deur kenners as Vermeulen se opvolger by die Bokke beskou. Dit gaan veral interessant wees om te sien hoe hy teen die gesoute Vermeulen gaan vaar.