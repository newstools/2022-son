MET twee warm rondes van wedstryde in die Suidwestelike Distrikte (SWD) se Superliga reeds afgehandel, word dit duidelik dat daar nog geen vroeë gunstelinge is nie. Hou egter die span van Heidelberg dop, want dié manne kook deesdae. Die Heidelbergers het Saterdag verras deur George, wat as een van die top-vierspanne in die streek beskou word, met 19-15 te troef. Die oorwinning kan as ’n vroeë opskudding beskou word, want die manne van George spog hierdie seisoen met hope ervaring. Heidelberg het in die eerste ronde van die Superliga ook met Barbarians (32-23) afgereken. Johan Erasmus, afrigter van Heidelberg, is beskeie oor sy span se sukses en wil nie te veel oor die vroeë sukses sê nie. “Bloot net ons plaaslike talent,” is al wat Erasmus laat blyk het. Sy span geniet Saterdag weer tuisveldvoordeel wanneer hulle vir Groot-Brakrivier gasheer speel. Laasgenoemde het ook deesdae die tonge los met sy puik spel. Hy het ’n gedugte afrigtingspan in Johann de Lange (direkteur), Larry Meyer, John Pieterse en Werner Roelfse. Hulle is tans die voorloper op die punteleer danksy twee bonuspunt-seges. Dié kragmeting behoort goeie rugby op te lewer. Dit behoort ook as maatstaf te dien van hoe sake in die kompetisie kan verloop. Die stryd in Pacaltsdorp tussen Evergreens en Barbarians kan ’n fees van drieë oplewer. Dit is veral as daar in ag geneem word dat albei spanne daarvoor bekend is om hardlooprugby te speel. Barbarians van Mosselbaai is tot dusver segeloos, maar het Saterdag teen Bridgton baie beter gespeel as wat die eindtelling (5-12) aangedui het. Moet dus nie verbaas wees as die Babaas verras nie. Die bepalings is: