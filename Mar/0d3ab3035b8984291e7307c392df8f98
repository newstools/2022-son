ALBEI Cape Town City én Stellenbosch FC se onderskeie seisoene hang tot ’n groot mate af van wat in hul oorblywende wedstryde gebeur. Terwyl daar geen kommer oor relegasie is nie, word daar asem opgehou om te sien wie van City en Stellies die pyp kan rook om volgende seisoen in die MTN8-kompetisie te speel. City, wat sesde is, verwelkom die verrassings-pakket Maruma Gallants, môre (17:30) in die Cape Town Stadium vir ’n liga-stryd, terwyl Steve Barker (coach) se vyfde geplaaste Stellies, Sondag gasheer speel vir Royal AM (15:30) in die Danie Craven-stadion. Daar is ook bitter min wat Stellies (31 punte) en City (30) skei met laasgenoemde wat een wedstryd meer gespeel het. Die Kaapse duo sal ook ’n ogie hou oor die vier spanne onder hulle wat almal op 29 punte staan. City se coach, Eric Tinkler, verwag om Gallants terug aarde toe bring omdat sy span varser is, nadat hy reeds uit die Nedbank Cup geboender is. Gallants het op hul beurt momentum en borrel oor van selfvertroue nadat hulle Orlando Pirates met 5-4 op penalties geklop het om na die kwarteind deur te dring. Tinkler het gesê dit gaan belangrik wees, aangesien hulle nie momentum opgebou het ná hul sege van 2-1 oor Sekhu­khune United, byna twee weke gelede nie. “Ons is varser en kan dit tot ons voordeel gebruik om hulle te expose,” het Tinkler gesê. “Maar ons sal die nodige intensiteit na die wedstryd moet bring. Ons het objektiewe om vir die top-agt te kwalifiseer en ons sal maksimum punte móét insamel. Dit is tog ons tuis-stryd en dit moet ook vir iets tel,” het Tinkler bygevoeg.