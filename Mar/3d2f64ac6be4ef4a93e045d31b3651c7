DIE Sekondêre Skool Macassar het Woensdag vroeg gesluit toe geweld by die skool uitgebreek het. Twee gr. 12-seuns het aan die baklei geraak. Dit het toe tot histerie gelei. Volgens die skool word die voorval nog ondersoek. Die skool sê hy het Woensdag vroeg gesluit omdat ouers hulle kinders kom haal het. ’n Waarskuwing is ook aan ouers gerig om nie te kom kla as hulle kinders geskors word nie. Kapt. FC van Wyk sê polisie- en metropolisiebeamptes was ná die voorval by die skool. “Geen voorval van bendegeweld is aangemeld nie,” sê Van Wyk. Hy het bygevoeg die beamptes het die skool en omgewwing gepatrolleer. Regeer Van die ouers wat met Son gepraat het, sê toe hulle van die bakleiery hoor, het hulle dadelik hulle kinders by die skool gaan haal. Daar is glo in Macassar ’n bende genaamd Bomb Squad, wat die dorp wil regeer. Die beweerde bende was glo Saterdag by die Macassar-rugbyveld terwyl die plaaslike span en die Strand Rugbyklub ’n vriendskaplike wedstryd gespeel het. Hulle was daar in ’n bakleiery betrokke. Van die ouers het gedink die voorval het van Saterdag na die skool oorgespoel. Van Wyk het die voorval bevestig en sê ’n klag van aanranding met die doel om ernstig te beseer, word ondersoek. ’n Man wat verskeie kere met ’n mes gesteek is, is in ’n hospitaal opgeneem.