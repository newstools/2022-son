DIE Klein Karoo Nasionale Kunstefees (KKNK) spog met ’n indrukwekkende program. Die feesprogram is Saterdag 26 Februarie 2022 in Oudtshoorn bekend gestel. Die fees, wat van 29 Maart tot 3 April op Oudtshoorn plaasvind, gaan beslis in almal se smaak val met sy ryk en diverse aanbod van kunstenaars en vertonings. Hugo Theart, Kunste Onbeperk se artistieke direkteur, het soos volg oor die feesprogram uitgewei. “Vanjaar se fees het werklik ’n ooraanbod van uitstekende feesprogrammering met dié dat ons die KKNK se terugkeer na Oudtshoorn vier, maar in sy huidige formaat steeds die tipe gehalte sintuig­like fees wil aanbied wat mense in hul motors laat klim en na Oudtshoorn laat reis.” Sedert die begin van die fees word daar jaarliks individue vereer. Hierdie jaar ontvang vier uitsonderlike mense erkenning: die skrywer Jolyn Phillips ontvang die Kunste Onbeperk-prys vir Jong Stem en sy is ook op die fees te sien in die debuutproduksie van haar bundel Bientang­. Nic Barrow, een van die stigterslede van die KKNK, word vereer vir sy bydrae tot die KKNK. Die immergewilde en uitsonderlike akteur Frank Opperman word vereer met die Kunste Onbeperk-prys vir vertolking. En die internasionaal befaamde Mary Sibande is die jaar se fees­kuns­tenaar en sal in die kern wees van die KKNK se visuele kuns. Hier is van die programme waarna jy kan uitsien: Verskeie Oudtshoorniete se talent is betrokke. Op Hierie Dag spog nie net met Oudtshoorn-talent nie, maar die teater-egpaar Lida en Johan Botha, wat nou in die Klein Karoo woon, is ook in dié produksie te sien. Spertyd is ’n produksie ter ere van die ontslape Elsa Joubert, met Sandra Prinsloo in die rolverdeling. Prinsloo maak ook haar verskyning in die gewilde en bekroonde een-vrou-vertoning, Oscar en die Pienk Tannie, onder regie van Lara Bye.