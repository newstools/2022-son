DIT was nou nie vintage Les Bleus rugby nie, maar coach Fabien Galthié se Franse het Vrydagaand genoeg gedoen om op koers te bly vir ’n eerste Ses Nasies-titel in 12 jaar. Frankryk het Wallis in die Millennium Stadium in Cardiff, Wallis, in ’n armdruk van ’n wedstryd met 13-9 geklop. Die Franse het die enigste drie van dié kragmeting in die eerste helfte gaan druk toe Anthony Jelonch afgerond het. Die tweede helfte was maar ’n saai affêre met min aanvallende geleenthede, maar hiervoor verdien Wallis 'n bietjie krediet. Dan Biggar (losskakel) se taktiek om Les Bleus met hangskoppe te teister, het die Franse se momentum versteur. Dit terwyl die Walliese voorspelers ook vir gelykheid in die tweestryd tussen die twee agttalle gesorg het. Frankryk het met Vrydag se sege hul onoorwonne lopie in vanjaar se Ses Nasies voortgesit en kom volgende naweek in Parys teen Engeland te staan. Dié kragmeting kan heel moontlik bepaal wie as Ses Nasies-kampioen gekroon word, hoewel alle oë nou op Saterdag se kragmeting tussen die Engelse en Iere sal wees. Les Bleus sal egter – soos hulle deesdae speel – hul eie destiny tot die titel wil bepaal en volgende week in Parys vir Eddie Jones (coach) se Engeland wys wie baas van die plaas is. Klop Frankryk die Engelse, sal hy ook op die ranglys van World Rugby groot treë vorentoe neem deur Nieu-Seeland (All Blacks) as die tweede beste span te vervang. Frankryk is tans derde op dié ranglys.