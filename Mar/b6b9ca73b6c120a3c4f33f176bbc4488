HEKSERY is moontlik die motief vir die wrede moord van 'n man van Mpumalanga. Mxolisi Ndlela (31) is Maandagaand deur 'n groep mans uit sy woning in KwaMgodi in Piet Retief gesleep en later doodgekap en uitgebrand. Brig. Selvy Mohlala, ’n polisiewoordvoerder, sê hoewel die motief vir die moord in die stadium onbekend is, ondersoek hulle die moontlikheid dat dit met heksery verband hou. Mohlala sê Ndlela was saam met sy vrou en kind by die huis toe vyf mans met bosmesse hul huis omstreeks 19:15 binnegestorm het. Ndlela se vrou en kind is gyselaar gehou terwyl die man na buite gesleep en na bewering deur die verdagtes gekap is. Sy lyk is toe in ’n rondawel geplaas en aan die brand gesteek. Die Piet Retief-polisie ondersoek klagte van moord en brandstigting. Geen arrestasies is sover gemaak nie. – News24