‘GOD het ons geroep om mekaar se wagters te wees.” Só vertel Reggie Booysen van Retreat. Hy’s die leier van die gospelgroep Acts29. “As jy in die boek Handelinge lees, is daar slegs 28 hoofstukke. As groep glo ons ons is die 29ste hoofstuk.” Die vierman-groep, almal van Kaapstad, stel binnekort hul album bekend. Op die album is vier liedjies — “Your Forgiveness”, “Believe”, “True Friend” en “He’s AlwaysThere”. Reggie vertel die liedjies, wat in April 2021 opgeneem is, is bedoel om te inspireer. Die ander groeplede is Fluen Martin, Jeremiah Rhoda en Eugene Berries. “Ons funksioneer as ’n eenheid en wil net ’n verskil wees in ons gemeenskap,” vertel Reggie. “Die liedjies is geïnspireer uit almal se ervaring van Covid, en om ons geliefdes te waardeer en in die nou te leef.” Eugene voeg by: “In die lockdown-tyd het ons geleer om aan God dankie te sê dat hy ons uitgespaar het. “Dit was moeilik om te record, want ons almal was ook siek met Covid en dit was net die genade van die Here wat ons daardeur gedra het. God het met ons in dié tyd gepraat om mekaar se keepers te wees.” Eugene glo dat God ’n plan met almal se lewe het en dat hulle as groep nou hier is vir ’n rede en om ’n roeping uit te leef.