DIE liggaam van ’n onbekende 37-jarige man is Saterdagoggend op ’n oop veld in Strandfonteinweg gevind. Volgens AO Joseph Swart­booi, ’n polisiewoordvoerder, is die man se liggaam omstreeks 07:30 daar deur ’n verbyganger gevind waar dit langs ’n kragboks gelê het. Die kragboks was glo beskadig. Die vermoede bestaan dat die oorledene met die betrokke kragboks gepeuter het, maar toe in die proses geskok is. Swartbooi sê die polisie in Philippi het met ’n geregtelike nadoodse ondersoek begin. Enige persoon met inligting kan die polisie se Crime Stop-nommer by 086 001 0111 bel. Volgens Sonse inligting is die diefstal van kragkabels ’n alledaagse storie en sakeondernemings word die ergste getref. ’n Ingeligte wat anoniem wil bly, sê pogings sal aangewend moet word om alle onwettige scrap shops te sluit, veral dié wat in die laaste tyd soos paddastoele in woonbuurte opgespring het.