LEDE van die Ocean View Seniors-klub het Dinsdag hul heel eerste uitstappie geniet. Die seniorsklub, wat ’n maand terug in die lewe gebring is, het 68 toegewyde lede na die Soetwater-oord geneem om ’n dag by die strand te geniet. Mutheera Fortune-Rademeyer, een van die stigters van die klub, sê die uitstappie het gesorg vir groot pret. “Ons het die seniors bederf met ’n piekniek by die strand en dit het gesorg vir baie gelag en broodnodige vreugde is onder die seniors versprei. “Ons lede is vol lewe en hulle weet hoe om pret te hê. Ons het speletjies gespeel soos charades en het die seniors in groepe verdeel waar elke groep ’n danspassie moes lewer. “Daarna het ons musical chairs gespeel en sommige van die seniors het resultate opgesê.” “Van ons lede was braaf genoeg om op die jungle gym te klim en sommige het ook die seewater geniet deur hul voete bietjie nat te maak. “Meeste van die seniors was baie lank gelede by die strand en hulle kon nie die vrywilligers genoeg bedank vir die dag nie,” vertel Rademeyer. Sy voeg by daar was ook tyd gemaak vir seniors om te sosialiseer. Sy meen die feit dat seniors bietjie weg van die huis af gekom het en uit die gemeenskap was, was vir hulle ’n bonus. Rademeyer noem seniors is ook meer ingelig oor die toekomsplanne vir die klub en wat tans beplan word. Verteenwoordigers van die Hannah Cornelius Sentrum het ook seniors op Dinsdag toegespreek oor die verskillende tipe mishandeling wat bejaardes ervaar. Die groep bejaardes is ook ingelig oor die bystand wat daar vir hulle is indien hulle dit ervaar. Sy noem programme word so beplan dat elke senior daaraan kan deelneem, ongeag ouderdom of gesondheid. “Die seniors ontmoet elke Maandag by die Ocean View veeldoelige sentrum waar hulle ’n paar uur spandeer. “Ons is omtrent 21 vrywilliges. Ons en lede van die Ocean View Community Projects neem beurte om met die seniors te werk. “Ons begin elke Maandag met ’n gebedsessie en dan werk ons ’n bietjie aan die fiksheid van die seniors. “Ons eerste week was basies sodat seniors kan opvang en diegene wat nie mekaar ken nie, om mekaar te ontmoet. “Week twee het ons begin met ’n gebedsessie en ’n bietjie aan die seniors se fiksheid gewerk deur ligte oefeninge te doen en informasie met hulle te deel oor gesondheidskwessies wat hulle dalk in die gesig kan staar. “Ons het ook jeugdiges gekry om vir die seniors te vermaak, soos dans- en sanggroepe. “Die seniors is ook lief vir die speletjies en daar word weekliks dominoes gespeel, en mini-gholf. Die wat nog baie aktief is, sal hula hooping doen,” sê Rademeyer. Sy voeg by die doel van die klub is grotendeels om die jong gees binne die seniors aan die lewe te hou. Weekliks word die seniors ook met versnaperinge en lekkernye bederf. “Ons het baie planne vir die klub. Ons fokus altyd daarop om inligting met die seniors te deel wat ons weet hulle by baat sal vind. “Ons luister ook na hul uitdagings en kwessies en ons probeer om die seniors wat in finansiële druk is, te help in enige manier wat ons kan. “Seniors, wat tydens die maand verjaar, word teen die einde van die maand ’n gesamentlike verjaarsdagpartytjie gegee. “Ons doel is om seniors spesiaal te laat voel en hulle te dank vir al hul opofferinge oor die jare,” sê Rademeyer. Sy voeg by seniors maak ook van die sessies gebruik om uiting te gee aan dinge wat hulle pla. Sy sê maandelikse fondsinsamelingpogings word aangewend om die weeklikse programme moontlik te maak. En diegene wat skenkings doen of bystand bied, word opreg waardeer.