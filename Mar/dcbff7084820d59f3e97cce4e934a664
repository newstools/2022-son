DIE wêreld is vinnig besig om te verander. Ons het dit gesien met die Covid-pandemie die afgelope twee jaar. Ons werkroetines het drasties verander en baie moes gewoond raak om van die huis af te werk. Ons het vriende en familie glad nie gesien nie en kon nie behoorlik afskeid neem van geliefdes wat gesterf het nie. Dit was/is steeds hectic, maar ons kan darem plaaslik en internasionaal reis sonder permitte. Gister was dit reeds ’n maand dat Rusland Oekraïne binnegeval het. Miljoene mense is haweloos gelaat en moes vlug. Stel jou voor jy kom so pas deur ’n gesondheidsoorlog en nou face jy ’n ander oorlog wat die moontlikheid van kernwapens nie uitsluit nie. Waarheen vlug jy? Die afgelope week het die president in sy family meet­ing weer verwys na die aanpassings wat ons almal moes maak. Jy kan nou maskerloos in die openbaar loop, maar sodra jy winkels, restaurante en enclosed spaces betree, moet jy agter ’n gesigmasker asemhaal. Ek sal maar aanhou met my level 5 vibes. Ja, ek het my inentingsertifikaat, maar ek gaan liefs nie nou maskerloos die wêreld aandurf nie. #YouDoYouBoo. Vandag is ingrendelvlakke iets van die verlede, maar Covid-19 is nie geskiedenis nie. Die laaste weke het nuwe gevalle van die omicron BA.2-subvariant die syfers in die Verenigde Koninkryk laat klim. Daaglikse gevalle was gemiddeld 75 500 – veel meer as die eerste golf in 2020. Boris Johnson het in Januarie grootliks al die regulasies afgeskaf. Meer Britte is terug op kantoor en in kroeë, reis weer en die sosiale-afstand-voorsorgmaatreëls wat eens in plek was, val vinniger as sommige geldeenhede. Soos ek skryf, is daar compounds en geboue in China wat in lockdown is. Eers was dit inperkings in die skole. Sodra daar ’n positiewe geval was en die tweede kontak was positief, is die hele skool gesluit en almal moes aanlyn gaan. Dit het letterlik soos ’n veldbrand versprei. Nou word gemeenskappe ingeperk en jy moet binne 48 uur twee Covid-toetse doen. Dit is uitmergelend en uitputtend, om die minste te sê. My vriendin in Shanghai sê die regering sluit jou letterlik toe in jou gebou. Geen pakkies of lugvaart word binnegelaat nie. Jy weet nie wat om van een uur tot ’n ander te verwag nie. En dit is hoekom ek maar oorversigtig is. Ek onthou hoe dit in Desember 2019 in China gelyk het en my vriendin se verhale van die drastiese stappe wat hulle moes volg om net ’n herkenbare lewe te kan lei. Hier in Suid-Afrika was ons min gespin, want China is mos daar doer. En toe was inperking binne maande ook ons voorland. Natuurlik voel dit great om met jou vriende te kan kuier. Ek het my troue die afgelope Sondag in die Kaap geniet, want ek kon drukkies gee, oopbek lag en dans dat my voetjies blasies kry – maar in my agterkop is daardie flikkertjie van geheue en gewete oor waardeur ons is. Ek sal maar aanhou my deel doen en die reëls bly volg, al sê die president die coast is clear – vir eers.