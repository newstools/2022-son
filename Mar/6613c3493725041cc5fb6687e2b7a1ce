MASCULINITY is een van die temas wat in die speelfilm Stiek­yt ondersoek word. Die progressiewe fliek, waarin die briljante akteur en deesdae assistent-regisseur Roberto Kyle speel, word vanaand op die glansryke kykNET Silwerskermfees by die Bay Hotel in Kampsbaai gewys. Die fliek handel oor ’n akteur wat in die geheim by ’n sukkelende fopdosser-klub werk. Hy moet veg vir die behoud van sy huwelik nadat sy vrou hom daar betrap het. Hy moet ook die optrede van sy lewe gee om agterdog oor die dood van ’n kollega uit die weg te ruim. Roberto sê toe hy die draaiboek lees, het hy intuïtief geweet dit is ’n projek waaraan hy móét deelneem. “Toe ek die script vir die eerste keer onder oë gehad het, het ek aanvanklik gedink dit is ’n baie dapper, daring en progressiewe konsep om ’n film te maak wat gesentreer is rondom drag queens en om masculinity deur die lens van drag artistry te unpack. “Ek het gevoel dit is my verantwoordelikheid om ’n lid van die rolverdeling te wees. Ek het gedink dit is iets awe­some en iets wat ek heel eenvoudig net moes doen.” Die akteur vertel die konsep van masculinity word in die fliek ondersoek en daar word ook gekyk na die stappe wat ’n man sal doen om vir sy familie te sorg, al is daai stappe soms drasties. “Van die oorkoepelende temas is sukses — dit wys die mate waartoe mans in staat is om seker te maak hulle bereik sukses. Wraak is ook ’n groot tema. Jy sien wat ’n mens aan ander mense doen om te kom waar hulle wil wees.” Roberto, wat die rol van Ally Mi­nium speel, vertel dit was vir hom opwindend om in dié flambojante karakter te transformeer. “Dit was nogal ’n gedoente om aanmekaar in al daai outfits te kom en die make-up op te sit. Ek het dit gelove om in daai outfits te wees en in daai skoene te kan dans. “Maar dit was ongelooflik vir my om te sien hoe die make-up en die wardrobe soort van ’n karakter op sy eie aangeneem het. “Dit was vir my baie cool om te kan transform. Die make-up en ward­robe team was amazing.” Die akteur vertel dit was belangrik vir hom om verteenwoordigend te wees met sy rol in die fliek. “Ek hoop my keuses in die movie reflekteer bruin en swart drag artists en kunstenaars en dat hulle voel hulle word verteenwoordig,” sluit hy af. Die res van die rolverdeling sluit in: Paul du Toit, Jacques Bessenger, Cintaine Schutte, Wessel Pretorius, Illse Roos, Albert Pretorius, Charlton George, Carla Smith, Llandi Beeslaar, Frannie van der Walt en Herman Lensing.