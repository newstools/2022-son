TWEE cops is Dinsdag in die Bellville se misdaadhandelshof skuldig bevind aan poging tot afpersing. Die hof het AO Steven Jacobs en konst. Denzil Keith Abrahams skuldig bevind weens poging tot afpersing en hulle met R30 000 of drie jaar tronkstraf gevonnis. Die klaer is daarvan beskuldig dat hy met ’n minderjarige ’n onwelvoeglike daad wou pleeg. Adv. Simon Leope het aan die hof gesê Darren Thomas het op 19 April 2017 in sy kar gesit saam met ’n 16-jarige. Dit was net van Voortrekkerstraat af in Bellville. Twee cops in uniform het gedreig om Thomas te arresteer omdat hy ’n onwelvoeglike daad met ’n minderjarige wou pleeg en gesê hy moet hulle R4 000 gee. Deursoek Die cops het die voertuig deursoek en hulle het nie geld gekry nie. Hulle het toe drum-mikrofone uit die kar se boot gehaal. Hulle het foto’s van Thomas en die minderjarige geneem en gedreig om dit in die sosiale media te post as hulle nie R4 000 betaal word nie. Die cops het gesê hulle sal Thomas later bel om die geld te kry en hy het die saak by die polisie aangemeld. Hulle is later gearresteer toe ’n trap vir hulle gestel is. 