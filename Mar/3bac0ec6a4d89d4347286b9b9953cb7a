DIE Unix Premier-dartsspan het in die Portland Indoor Centre in Mitchells Plain sy kans verstewig om met die Memorial-titel weg te stap nadat hy Young Eagles met 13-3 onder stof geloop het. Dit lyk of Unix en Saints in ’n two horse-race gewikkel is, maar Saints sal eers volgende week met Strugglers moet afreken om hulle titelkans lewendig te hou voordat hulle op 3 April teen Unix te staan kom. Dié wedstryd kan bepaal wie die uiteindelike wenner sal wees. In Afdeling A loop Sable A voor met drie wedstryde nog oor. David Jantjies en sy span sal egter op alle silinders moet vuur as hulle op die wenpad wil bly. Clifford Stradling het die hoogste afsluittelling van die aand gegooi met 145, terwyl Richard Murdock ook witwarm was toe hy 171 drie keer in sy wedstryde gegooi het.