’N MISMATCH word Donderdag in Safa Cape Town se Derde Liga verwag. Dit is wanneer die voorloper, Hanover Park, die relegasie-bedreigde Bluegum United van Bonteheuwel, die stryd aansê. Nodeloos om te sê dat kuikenmoord op die menu is by die Downberg-sportkompleks in Hanover Park. Dit is omdat die verskil tussen die spanne - en nie net op die log nie - Hemelsbreed is. Al raad wat Bluegum gegee kan word is om die telling laag te hou - maar hoe laag dit gaan wees is egter die million dollar question. Hanover Park het die naweek weereens sy gehalte bewys. Gaping Rieduwaan Anthony (eienaar) se Hanover Park het sy posisie boaan die leer weer tot ’n vyfpunt-gaping vergroot. Die Brasse vannie Park het te veel slaankrag gehad vir die relegasie-bedreigde Cape Town United in Saterdag se sege van 3-1 in Langa. Dit is omdat Neven Payne (coach) se Cape Town City twee punte op sy tuisveld weggegooi het. City het met 1-1 gelykop gespeel teen Marawaan Bantam se Jamestown United. Dit is ook veral die debutant in die liga, Vasco da Gama, wat goeie vertonings opdis om sy opmars op die punteleer voort te sit. Die Fish & Chips Boys se sege van 2-1 oor Ocean View het verseker dat hy nou sewe punte weg van die drop-zone is. Dit wil voorkom asof Goal 50 United, wat in een stadium onder die topvier- posisies was, besig is om lelik droog te maak. Die span sou self nie verwag het dat hy sou punte afstaan teen die relegasie-bedreigde Hout Bay FC nie, maar het toe wel. Intussen het Silver Spurs sy bestendige vertoning voortgesit nadat hy met 2-2 gelykop gespeel het teen Bayview in Strandfontein. Victor Tajoodien (coach) se span sal verwag om Ocean View Vrydag op sy tuisveld te wurg.