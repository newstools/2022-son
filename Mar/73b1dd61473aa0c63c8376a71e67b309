DIE Tinder Swindler, Simon Leviev, het ná ’n lang afwesigheid van sosiale media, sy stilte verbreek. Leviev het glo teruggekeer na sosiale media om allerhande besonderhede oor die Netflix-dokumentêr en sy huidige lewe bekend te maak. Leviev, oftewel die Tinder Swindler, het Maandag live op Instagram gegaan om vrae oor die fliek, sy leefstyl, beskuldigings teen hom en sy toekomsplanne te beantwoord. Dit blyk egter hy het sy Instagram-rekening vinnig ná die video verwyder. Volgens E!News het Leviev sy onskuld in die Instagram-video volgehou. Hy meen die dokumentêr het hom geluk gebring. Leviev sê hy het niemand bedrieg nie en te danke aan Netflix maak hy elke dag hope geld. Leviev is in 2019 in Athene gearresteer en aan sy geboorteland uitgelewer. In Desember daardie jaar is hy tot 15 maande tronkstraf gevonnis vir diefstal en bedrog in Israel. Hy het egter net vyf van die 15 maande uitgedien en is op goeie gedrag vrygelaat. Toe hy gevra is of hy bekommerd is om tronk toe te gaan, het Leviev gehuiwer en gesê: “Miskien sal daardie meisies tronk toe gaan vir naamskending.” Hy het bygevoeg: “Ek is nie in die tronk nie, en ek gaan nie in die tronk wees nie.”