MET die wêreld se swaargewigbokskampioen Oleksandr Usyk wat weens die oorlog ’n onbepaalde tyd lank nie sy handskoene sal aantrek nie, is Anthony Joshua op soek na ’n nuwe teenstander. Twee teenstanders het tot dusver hul name in die hoed gegooi — die Sweed Otto Wallin en die Kubaan Luis Ortiz. Joshua het ook die naam van Joe Joyce genoem, wat stadig besig is om naam te maak en ná 13 gevegte onoorwonne is. Hoewel Joshua nie Ortiz se naam genoem het nie, word die Kubaan ook nou as ’n moontlikheid beskou. Rekord Hy het ’n trotse rekord van 33-2 en het Charles Martin juis in Januarie uitgeslaan. Ortiz se bestuurder, Jay Jimenez, het aan Sky Sports gesê: “Luis ‘King Kong’ Ortiz sal enige iets gee om Joshua te pak. Hy wag al lank vir só ’n kans.” Albei Ortiz se nederlae was teen die voormalige WBC-kampioen Deontay Wilder, maar hy spog ook met ’n indrukwekkende lys oorwinnings. Wallin sê weer hy is Joshua “se beste opsie” vir ’n interim-geveg. Die feit dat Wallin en Ortiz nes Usyk southpaws is, versterk bespiegelinge dat hulle die voorlopers as Joshua se volgende teenstander is.