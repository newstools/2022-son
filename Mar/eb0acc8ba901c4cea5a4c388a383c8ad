HY WAS diep uitgehaal en vandag wil hy ’n lig skyn vir ander om ook te glo dat dit nooit te laat is nie. Gavin Fortuin (35) van Kuilsrivier is ’n motiveringspreker en jeugpraktisyn en het onlangs sy bekentenis in ’n motiveringsboek vir die jeug neergepen. Die boekThe Power of Mental Wealth is saamgestel deur Johnny Wimbrey. Die boek is onderskryf deur die top-skrywer Bishop T.D. Jakes, CEO van TDJ Enterprises. Dit is geskryf saam met ander internasionale skrywers waarvan Fortuin die enigste Suid-Afrikaanse skrywer is. Fortuin was 16 jaar lank vasgeval in dwelmmisbruik en het ’n donker tyd in sy lewe beleef. Die titel van Fortuin se hoofstuk is Turn Your Pain Into Power waar hy in detail gaan oor hoe almal oor magte beskik wat wag om ontdek te word. “In die boek sal ek drie fundamentele konsepte deel wat elke aspek van my lewe verander en verbeter het. “Om ons identiteit, doel en visie ten volle te begryp, is voorvereistes om ons volle potensiaal te bereik. “My doelwit is dat hierdie boek ’n baken van hoop vir die hopeloses moet wees.” Fortuin is vandag 10 jaar skoon van dwelms. Keuse Volgens hom was hy bestem vir Pollsmoor soos al sy ander kinderjare se vriende, maar hy kon die wyse keuse maak om sy lewe verander. “Ek het baie ontmoetings met die dood gehad, maar op een of ander manier het ek oorleef.” Tien jaar gelede het hy besluit dat dit nie die lewe vir hom is nie. Hy sê dis sy ma wat daai lig vir hom kom bring het totdat hy self ’n ontmoeting met die Heilige Gees gehad het. Vir Fortuin het sy geestelike reis ’n baie groot rol gespeel en kon hy dit nie doen sonder God nie. “Die verhouding wat ek met God het, is nou baie dieper. Hy het my uit ’n moddersloot gehaal en ’n lied in my mond gesit. Dis hoekom ek vir God dankbaar is.” Fortuin skryf nou al drie jaar lank, maar het nog nie die stap gevat om sy woorde te laat publiseer nie. Hy is egter opgewonde dat sy heel eerste boek, ’n outobiografie oor sy lewe, teen volgende jaar die lig sal sien.