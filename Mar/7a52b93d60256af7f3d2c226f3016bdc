VLUGTIG, die film gebaseer op die kortfliek met dieselfde titel wat in 2017 by kykNET se Silwerskermfees gepremière het, is op DStv Box Office te sien. Die film is vervaardig deur Danie Bester van The Film Factory, met Marinus Gubitz as regisseur en Ernst van Wyk as draaiboekskrywer. Die rolverdeling sluit in Arno Greeff, Jane De Wet, Ernst Van Wyk en andere. Simon Berg (Arno Greeff) se droom van toneelspel is aan flarde. Al sy jeug-ambisies van die rooitapyt het nou plek gemaak vir vernederende rolle op ’n kinderprogram, asook desperaatheid dat iemand hom in ’n oudisie sal raaksien vir die talent wat hy is. Sy geluk draai egter wanneer sy rolmodel-regisseur aan sy deur kom klop met ’n ultimatum. Dis ’n byna Messiaanse oomblik wanneer Andreas Vog (Ernst van Wyk) aan Simon die rol van ’n leeftyd bied in sy nuwe Rooikappie-toneelstuk as die houtkapper, sowel as die wolf. Die enigste voorwaarde is dat Simon alles wat in sy lewe aangaan prysgee en saam met Andreas in die kar klim om te gaan repeteer. Dit vat nie veel oortuiging nie en Simon durf die reis saam met Andreas aan. Wat Simon egter nie besef nie, is dat hy eintlik Rooikappie is wat in die pad val saam met die wolf en dié se duistere motiewe. By Andreas se huisie in die woude aangekom ontmoet Simon sy mede-akteur Chantel (Jane de Wet), ’n treffende jong aktrise wat al baie meer as hy bereik het in die vermaakbedryf. Ten spyte van die aanvanklike intimidasie wat hy ervaar, raak hy vinnig gemaklik met haar. Sy’s toeganklik, oop en opgewonde oor hom as mens. Voordat hulle begin repeteer moedig Andreas vir Simon aan om hout te kap, sodat hy gewoond kan raak aan die gevoel van die byl. Die sessies raak egter al hoe langer en meer uitmergelend soos die proses vorder.