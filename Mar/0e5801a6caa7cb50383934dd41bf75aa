OOS-LONDEN. — ’n Baie lelike ongeluk op die N2-snelweg net verby die Brakfontein-brug op pad na Mthatha het verkeer hier verlam. ’n Bus het teen ’n brandstoftenkwa gebots. Die tenkwa het omgeslaan, wat diesel laat lek het waarna ’n brand uitgebreek het. Luidens ’n verklaring is twee mense oorlede en is daar 17 pasiënte. In die verklaring word verder gesê die getalle kan verander aangesien daar nog passasiers in die bus vasgekeer is en daar nog nie ’n volledige opname gedoen kon word nie. Noodpersoneel was vinnig op die toneel en het dadelik begin om mense te help, asook om die brand te blus. Die noodpersoneel het dadelik gesien dat diesel op die pad gemors het, wat die pad soveel gevaarliker maak. Die brandweer was ook gou op die toneel en daar is reeds ’n derde water-tanker ingekry om te help met die blus van die brand en om die pad skoon te kry. Die N2 was as gevolg hiervan gesluit vir verkeer in albei rigtings. Noodpersoneel, wat die verkeersdienste, polisie, brandweer en paramedici insluit, was op die toneel en die beseerdes kon na hospitale vervoer word.