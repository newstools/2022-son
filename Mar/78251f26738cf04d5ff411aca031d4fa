DIE een oomblik is hulle broer nog springlewendig, die volgende oomblik lê hy dood op ’n bakkie voor ’n polisiestasie. Dís wat met Pascal Paulsen (28) van Bellville-Suid gebeur het nadat hy saam met sy vriende uit was. Volgens sy susters Ladine en Jo-Ann Paulsen is hulle broer se dood vir hulle ’n groot raaisel oor hulle nie presies weet wat met hom gebeur het nie. Gerugte wil hê dat hy vermoor is, maar sy vriend Naigan Galant het aan Son gesê hulle en nog ander vriende was in ’n ongeluk betrokke. Volgens Galant was hulle Sondag in die vroeë oggendure op pad van ’n dub wat hulle in Philippi bygewoon het. Hy sê hulle het deur Delft gery en ’n taxi het byna in hulle geploeg. Galant sê hy moes uitswaai en as gevolg daarvan het hy twee tyre bursts gekry. Hy vertel verder: “Pascal en nog ’n vriend van ons, Deon, het van die bakkie afgeskiet. “Deon het in die sand geval en Pascal het met sy kop teen die curb gekap. “Ons het hom opgelaai en na die Symphony-daghospitaal geneem, maar toe ons daar kom, was die hospitaal toe. “Ons het toe maar besluit om te ry oor ons nie die plek ken nie en dit pikdonker was. “Ek het besluit om Bell­ville-Suid-polisiestasie toe te ry waar ek aan die polisie verduidelik het wat gebeur het. “Toe ons by die polisiestasie kom, is hy dood verklaar.” Ladine het egter aan Son gesê nie een van Pascal se vriende het die ordentlikheid gehad om aan hulle te verduidelik wat gebeur het nie. Volgens haar het iemand hulle net kom wakker klop om te sê hulle broer lê dood op ’n bakkie. ’n Hartseer Ladine vertel: “Ek was so con­fused en het my vinnig aangetrek om daar uit te kom. “Toe ons daar kom, kry ons sy body op ’n bakkie lê. “Dit het so wreed gelyk om hom so te sien. Dit het gelyk asof sy liggaam net daar gedump is. “Dis vir ons een groot raaisel hoe hy eintlik dood is, want niemand het niks aan ons verduidelik nie. “Ek het reeds sy lyk gaan uitken, maar daar moet nog ’n autopsy op hom gedoen word. So, ek sal maar wag om te hoor wat die uitslae sê. “Die feit dat niemand ook nog vir ons kom sê het wat met my broer gebeur het nie, maak die hele besigheid so verdag.” ’n Woordvoerder van die polisie, AO Joseph Swartbooi, bevestig dat die polisie die omstandighede ondersoek rondom ’n voorval wat Sondag gebeur het. Volgens Swartbooi het die bestuurder van ’n Corsa-bakkie in die vroeë oggendure op Symphony-weg gery toe hy beheer oor die voertuig verloor het. Hy verduidelik: “Die bestuurder het tot by die Bellville-Suid-polisie gery vir hulp. “’n Man (28) het noodlottige beserings opgedoen en is voor die Bellville-Suid-polisiestasie dood verklaar. “Bellville-Suid het ’n saak van strafbare manslag geregistreer wat na die Delft-polisie oorgeplaas sal word vir nader ondersoek.” Swartbooi vra dat enige iemand met inligting oor die voorval Crime Stop asseblief by 08600 10111 bel.