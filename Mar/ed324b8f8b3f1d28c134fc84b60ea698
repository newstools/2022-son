LIVERPOOL is niemand se dream draw nie. Só het die Reds se manag­er, Jürgen Klopp, uitgewys nadat Liverpool teen sy grootste rival, Manchester City, geloot is vir die halfeindronde van die FA Cup. Die Reds moes Sondag diep delf om ’n begeesterde Nottingham Forest met 1-0 te klop, danksy ’n doel deur Diogo Jota. Klopp-hulle, wat nog aanspraak maak op sukses aan alle fronte, jag die seisoen ’n quadruple nadat hulle reeds die Carabao Cup gewen het. Liverpool het ook nog die Champions League-halfeindstryd teen Benfica wat voorlê. Die Reds blaas tans ook in die Cityzens se nekke met ’n agterstand van slegs een punt met nege Premierliga-wedstryde oor. “Ons het Watford, Benfica, Man City, Benfica, Man City, Man United en Everton (ná die internasionale break),” het Klopp, gesê. “Vanuit ’n Liverpool-perspektief is dit alles massiewe wedstryde en ons probeer hulle een op ’n slag speel en nie almal saam nie. “Hoe verder jy gaan in watter kompetisie ook al, hoe groter is die kans dat jy City in ’n stadium sal pak. “Ek dink nie ons is die dream draw vir enigiemand nie, maar dit is ’n moeilike draw en ons moet seker maak dit gaan ook moeilik vir City wees. “Maar daar is baie games om voor dan te speel,” het die Duitser bygevoeg. Chelsea, wat Middelsbrough met 2-0 geklop het, speel in die ander FA Cup-halfeind teen Crystal Palace. – AP