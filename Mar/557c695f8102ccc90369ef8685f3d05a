CHELSEA het nou wel reeds een voet in die kwarteindronde van die Champions League-reeks, maar sy tweede been in die Ronde van 16 teen Lille in die Stade Pierre-Mauroy vandag, kon nie onder meer onsekerheid én omstredenheid gespeel word nie. Dit volg nadat Chelsea op die mark gesit is toe die Britse regering die klub se eienaar, Roman Abramovich, se bates, wat die Blues insluit, gevries het. Die Londense klub staar nou ’n onsekere langtermyn toekoms in die gesig indien ’n ooreenkoms nie gou bereik word nie. Dit beteken dat die volgende 72 uur Chelsea se langtermyn-toekoms kan bepaal. Die Amerikaanse makelaars Raine het Vrydag as ’n sperdatum vir ’n bod vasgestel aangesien hulle ’n koper in gedagte het om Abramovich se klub oor te neem. Intussen het Chelsea se manager, Thomas Tuchel, beklemtoon dat hulle die prosesse van die Premierliga “vertrou”. “In ’n stadium moet ons ook net deur die proses gaan. Ons moet byvoorbeeld die proses van die liga vertrou oor wie ’n klub besit, maar ons fokus is op die speelveld” het die Duitser gesê. Tuchel se span het in Frank­ryk aangekom met ’n voorsprong van 2-0 ná die eerste been op Stamford Bridge twee weke gelede. Intussen is die stryd tussen Juventus en Villareal op ’n mespunt, nadat hulle met 1-1 gelykop gespeel het in die eerste been in Spanje. – AP