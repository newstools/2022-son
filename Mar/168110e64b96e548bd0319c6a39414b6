EVERGREENS het Saterdag Oudtshoorn met ’n sege oor Bridgton verlaat, maar ook met hope selfvertroue vir die 2022 Superliga-seisoen. Micro Geduldt, afrigter van Eva, is egter onder geen illusies dat sy span skielik nou as aanspraakmaker om die Superliga A-titel beskou kan word nie. Evergreens het hul veldtog in die Suidwestelike Distrikte se Superliga A met ’n oorwinning van 30-29 oor Bridgton afgeskop. Die kompetisie het met groot afwagting begin omdat daar laas aan die begin van die 2020-seisoen klubrugby in dié gebied gespeel was. Geduldt het sy spelers geloof vir hul deursettingsvermoë. “Om die Plate met ’n sege te verlaat is great omdat nie enige span dit kan doen nie. “Maar ek is trots op my spelers wat alles in die stryd gewerp het om die sege te behaal. “Voorlangs wag daar egter nog harde werk vir ons voor,” het Geduldt gesê. Hy het veral die linkervleuel Rosco Ruiters, wat twee drieë gedruk het, uitgesonder. “Kyk, ek moet toegee voorlangs het Bridgton ons veral in die eerste helfte oorheers. “Maar met die vaardighede van spelers soos Ruiters en Lindon Rhoda kon ons die knoop deurhak;” het hy bygevoeg. Ruiters is lid van die SWD se o. 21-groep Saterdag speel Evergreens sy eerste tuiswedstryd op die Pacaltsdorp-sportterrein wanneer hy gasheer vir Eagle Stars van Sedgefield sal wees. Stars, wat aan die einde van 2019 promotion gekry het, het in hul eerste wedstryd teen Progress lelik teen die hek geduik en met 3-69 verloor. Dit wil voorkom of spanne wat vanjaar na Heidelberg reis gaan sukkel nadat Barbarians Saterdag daar vasgeval het.