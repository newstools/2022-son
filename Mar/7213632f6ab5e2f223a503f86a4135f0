DIE gesin Botha van die Strand het Sondag alles verloor toe hulle huis deur ’n brand verwoes is. Drie volwassenes en twee kinders wat nog op skool is, het in die huis gewoon. Die brand het in Petunia­straat, Broadlands Park, plaasgevind. Alida Botha (68) het gister aan Son gesê dat die brand net voor vyfuur die middag uitgebreek het. Sy sê dinge het so vinnig gebeur en die brand het so vinnig versprei dat hulle binne ’n oogwink alles verloor het. Sy sê: “Hier staan ons en ons het absoluut niks nie. Al ons huisware, klere en ander besittings het alles in die slag gebly. Dis net die klere wat aan ons lyf was wat ons oorhet. Dis wat die bure aan ons geskenk het.” Bedank Botha het baie bekommerd bygevoeg: “Ons weet nie waar ons die geld gaan kry om weer oor te begin nie.” Sy is bewus van die Stad Kaapstad se besluit dat hy nie meer boumateriaal aan mense verskaf wat hulle huis in ’n brand verloor het nie. Sy het die mense bedank wat hulle ná hulle verlies bygestaan het. 