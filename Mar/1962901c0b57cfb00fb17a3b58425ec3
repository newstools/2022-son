EERWAARDE Courtney Sampson, hoof onafhanklike direkteur van die Boland-krieketraad (Cricket Boland), glo die stof rondom Angelo Carolissen se skielike bedanking as president, sal gou gaan lê. Sampson is nou tydelik aangewys as Cricket Boland se president nadat Carolissen Donderdag besluit het om te bedank. Carolissen het in sy bedankingsbrief die skuld op James Fortuin, uitvoerende hoof van Cricket Boland, gepak as die hoofrede vir sy bedanking. In sy brief beskuldig Carolissen vir Fortuin dat hy disrespekvol en arrogant teenoor hom opgetree het en hul verhouding onhoudbaar is. Carolissen wou nie kommentaar lewer nie en het gesê dat sy bedankingsbrief (aan die media) uitgelek is. In sy brief sê Carolissen: “Die disrespek, arrogansie en onbeskoftheid wat deur die CEO getoon word teenoor my en ander oor ’n tydperk, het daartoe gelei dat ek gisteraand in ’n telefoniese gesprek met hom my selfbeheer verloor het. “Dit is boonop die seisoen van lent, so ek het probeer kalm en verstandig bly, ek het selfs verskoning gevra, maar sy aanhoudendheid en veeleisende houding het nie die situasie gehelp nie. “Sy totale minagting en gevoelloosheid vir my persoonlike en familie se toestande, het bygedra tot my besluit. Ek glo ons verhouding het tot ’n onredbare situasie verbrokkel.” Sampson het Carolissen as ’n uitmuntende administrateur beskryf, wat ’n great legacy nalaat waarop die Boland kan voortbou. “Dit is juis dié legacy wat hy en Fortuin hier by Boland gevestig het, wat die transition baie maklik maak,” meen Sampson. “Daar is goeie strukture in plek en ons spanne doen geweldig baie goed. Daar is dus geen rede vir enige paniek nie. Ek is seker dat ons deur die debakel sal kom. “Dit is nou wel ’n ongelukkige situasie, want albei Fortuin en Carolissen het reuse-bydraes gemaak tot die suksesse wat ons tot dusver geniet.” Aantygings Sampson het bygevoeg dat Carolissen se aantygings deur Cricket Boland se raad bespreek en ondersoek sal word. Hy sê daar sal vandag met Cricket Boland se personeel vergader word en dat hy reeds met die afrigter van die Paarl Rocks, Adrian Birrell, ’n gesprek gehad het om te sorg dat daar nie ontwrigting plaasvind nie. Die Rocks speel vandag teen die Titans in ’n One Day Cup-wedstryd in Pretoria. Sampson sal dien as voorsitter van die raad tot en met die algemene jaarvergadering in Julie. Die adjunk-president, Godwin von Willingh, sal in alle waarskynlikheid Maandag die presidentskap van Cricket Boland oorneem.