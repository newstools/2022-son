GAME on! Dit is die waarskuwing wat FN Rangers aan sy teenstanders in die Afdeling B van die Wes-Kaapse Tweede Liga gerig het. Die span van Arreshaat Daniels (afrigter) se sege van 6-1 oor Police FC, het ’n gaping van twee punte tussen hom en Glendene United (tweede plek) oopgemaak. Rangers, met 35 punte ná 14 wedstryde, het sy posisie boaan die punteleer grootliks te danke aan Saterdag se gelykopstryd (1-1) tussen Glendene en Hout Bay United. Glendene rus die naweek. Indien Hout Bay vir Norway Parks Magic klop, sal hy dan gelykop (33 punte) met Glendene trek. Saterdag is Rangers gasheer vir Langebaan by die Royal Road-sportterrein. Die span van die Weskus sukkel om aan die gang te kom en bevind hom onderaan die log. Dit sal ’n hartseerdag wees as Langebaan gerelegeer sou word. Die streek verdien een of meer spanne in die provinsiale kompetisie sodat die sport in dorpe soos Langebaan en Saldanhabaai kan groei. In die Afdeling A gaan Grassy Park United by die William Herbert-sportterrein in Wynberg probeer om Zizwe te kelder. United is tans in die derde plek met 22 punte ná 12 wedstryde met Zizwe eerste met 29 punte. Saterdag Sondag