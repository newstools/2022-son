SIR Lowry’s Pass Village, wat die laaste ruk deur geweld onder die jeug deurgeloop het, spog nou met sy eie gholfskool. Aan die hoof van die skool staan Josh Bezuidenhout, wat geen bekendstelling in die gholfgemeenskap in die Helderberg nodig het nie. Baie mense sê Josh moes ook die hoogtes bereik het wat ander Suid-Afrikaners behaal het in die buiteland, maar weens omstandighede was dit nie vir hom beskore. Hy het op die Somerset-Wes se gholfbaan groot geword en het saam met sy familie daar in ’n sinkhuis gewoon. Josh was gereeld die nommereen-speler van die klub. Sy gesondheid het egter in 2015 ’n knou gekry toe hy ’n stroke gehad het. Volgens Josh het hulle met die gholfskool in Sir Lowry’s Pass begin om jong kinders te wys daar is mooi goed in die lewe. Hy sê gholf leer jou etiket en dissipline. Inwoners van Sir Lowry’s Pass wat in die rykmansbuurtes woon, het met hierdie idee vorendag gekom om so ’n skool te begin. Afrigting Toe hulle die eerste keer op die rugbyveld begin het was hulle net vyf kinders, maar tans is daar 35 kinders tussen die ouderdomme van 9 en 12 jaar wat deelneem. Daar is ook meisies betrokke. Josh sê hulle kry twee keer ’n week afrigting en van die kinders het al hulle skills op die gholfbaan op Somerset-Wes gaan uit toets. Mense wat meer oor die skool wil weet kan vir Josh by 071 410 3769 bel.