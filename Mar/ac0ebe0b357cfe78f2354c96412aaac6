DIE Kaapse krieketster Zubayr Hamza is positief getoets vir ’n verbode middel. Die 26-jarige kolwer van die Proteas en die Weste­like Provinsie het glo reeds skuld erken en gaan nie die bevindinge teenstaan nie. Krieket Suid-Afrika het in ’n verklaring gesê Hamza is op 17 Januarie vir die verbode middel Furose­mied positief getoets. Furosemied, wat ’n ontwateringsmiddel is, word gebruik om die gebruik van ander middels, wat prestasie kan verbeter, te verbloem. Dit is dieselfde middel waarvoor die ontslape Australiese draaibouler Shane Warne in 2003 vir ’n jaar geskors is. Hamza gaan nie die bevindinge teen hom betwis nie en het hom reeds ná die eerste ODI teen Bangladesj op Centurion aan die groep onttrek. Vrywillig Hamza, wat ses toetse tot dusver vir die Proteas gespeel het, was in die ODI- sowel as die toetsgroep vir die reeks teen die besoekers. Krieket Suid-Afrika (KSA) het in ’n verklaring gesê: “Hamza werk ten volle saam met die Internasionale Krieketraad en het vrywillig sy skorsing aanvaar terwyl hy skriftelike voorleggings aan die ICC gaan doen,” lui die verklaring. KSA en die Suid-Afrikaanse spelersvereniging, sowel as die Westelike Provinsie Krieketraad, het onderneem om Hamza by te staan. Hamza het vroeg in 2019 sy toetsbuiging vir die Proteas teen Pakistan gemaak. Hy het die 100ste toetsspeler geword wat die land sedert hertoelating verteenwoordig.