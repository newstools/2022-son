NÁ ’N treurige 2021 is Suid-Afrika se Devon Petersen nou ook sy Duitse dartstitel kwyt. Hy kon die naweek in Hildesheim in Duitsland nie sy titel van verlede jaar suksesvol verdedig nie en is reeds in die tweede ronde uitgeskakel. Vir Petersen – en sy groot getal fans – is dit ’n bitter pil om te sluk. Die Nederlander Michael van Gerwen het sy eerste Europese titel sedert 2019 gewen toe hy Rob Cross in die finaal met 8-4 geklop het. Dit was ’n sterk terugvegpoging deur Van Gerwen nadat hy in ’n stadium met 1-4 agter geloop het. Van Gerwen het Dimitri van den Bergh in die halfeindronde met 7-6 geklop, terwyl Cross met 7-4 teen Daryl Gurney gewen het. Vir Petersen duur sy treurmare voort en daar is nog geen teken dat sy momentum hom terug op die wenpad kan kry nie. Hy het as verdedigende kampioen ’n loslootjie in die eerste ronde gehad, maar in die tweede ronde vasgeval toe Michael Smith van Engeland hom met 6-4 uitgeskakel het. Die volgende drie maande is dus van kritieke belang vir Petersen om die ongeluksvoël nek om te draai.