DIE bekende Ndebele-kunstenaar Dr. Esther Mahlangu is die naweek in haar huis in Mpumalanga aangeval en beroof. Die 87-jarige is van haar vuurwapen en 'n onbekende bedrag geld beroof. Lt. genl. Semakaleng Manamela, polisiekommissaris, sê die voorval het Saterdagmiddag by Siyabuswa naby KwaMhlanga plaasgevind. Besonderhede van die rooftog dui aan dat Mahlangu alleen by die huis was en van plan was om 'n middagslapie te vang nadat sy al die deure gesluit het. Sy het toe 'n man wat onbekend aan haar is in die huis opgemerk. "Die man het haar na bewering gegryp en in die gesig geslaan voordat hy albei haar hande met 'n kabel vasgebind en probeer wurg het totdat sy bewusteloos geraak het," sê Manamela. Volgens Manamela kon Mahlangu nie onthou wat gebeur het toe sy weer haar bewussyn herwin het nie. Die polisie het intussen met 'n uitgebreide soektog begin om die skuldige op te spoor. - News24