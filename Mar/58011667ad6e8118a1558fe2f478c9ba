IN REAKSIE op Dinsdag aand se “family meet­ing” van pres. Cyril Ramaphosa moan die Wes-Kaapse premier, Alan Winde, dat die ramptoestand dadelik opgehef moet word. Ramaphosa het in sy toespraak hieroor gesê dat die ramptoestand binnekort opgehef kan word ná die instelling daarvan in Maart 2020. Ramaphosa het wel in sy toespraak gesê dat sommige regulasies verslap word. Die gewildste verslapping van die regulasies is dat mense nie meer verplig is om in die opelug ’n masker hoef te dra nie. Maar vir binnenshuis moet die masker maar steeds uitkom en om die ore gehaak word. Winde verwelkom dié aankondiging, maar hy sê dit moes lankal gebeur het. Hy gee wel toe dat die verslapping van die regulasies en beperkings veral in die toerisme- en verwante bedrywe sal help om die ekonomie te laat herstel en ook vir dié wat in die bedryf werk, welkome verligting is. Winde sê: “Waaroor ek bly is, is dat die verslapping besighede weer kan help wat werksgeleenthede in die bedryf skep.” Hy bly egter by sy standpunt: “Dit moes al ’n tyd gelede gebeur het. Daar is ’n duidelike les hieruit te leer en dit is dat die nasionale regering vinniger moet optree. “Te veel jobs het in die afgelope twee jaar verlore gegaan. Ek is ook bekommerd oor die nasionale regering se verbintenis om wel teen 15 April die ramptoestand op te hef. “’n Ramptoestand is ’n buitengewone maatreël wat nie onbepaald verleng kan word nie.” Winde sê die Wes-Kaapse regering sal terugbaklei teen maatreëls wat die provinsie se ekonomie sal benadeel en nie op wetenskap gebaseer is nie. Hy sê aangesien groot events weer kan plaasvind, sal die Wes-Kaapse regering betrokke raak by sy vennote in die bedryf om dié deel van die ekonomie weer aan die gang te kry en uiteindelik te laat herstel. Winde stem egter saam met Ramaphosa dat die verantwoordelikheid ten volle by inwoners lê in hul optrede om dinge nie weer te vererger nie. “Net samewerking kan keer dat nuwe Covid-19-gevalle van voor af styg en ons weer terugplaas waaruit ons gekom het. “Inenting word aangemoedig, want daar is bewys dat dit lewens kan red,” het hy benadruk.