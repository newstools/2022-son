DIE ervare Kaapse jokkie MJ Byleveld het uitgetree. Sy besluit kom nadat dokters niks meer vir sy beseerde enkel kon doen nie. Byleveld sê in ’n onderhoud met Turf Talk hy het die besering in September 2020 opgedoen tydens ’n oefensessie. Sedertdien het hy drie operasies ondergaan. Hy het die enkel daarna aan ’n toets onderwerp, maar ná sowat 30 minute se druk het die pyn só erg geword dat hy nie verder kon ry nie. Byleveld sê hy wil graag in die bedryf bly. “Ek het nou al my mening voor wedrenne op TV uitgespreek en ook al jokkie-onderhoude voor groot byeenkomste gedoen. Hopelik kan ek dié rol nog verder uitbrei.” Byleveld het op ’n plaas naby Warmbad groot geword. “Ek wil die sport en die perde bedank vir dit wat ek kon bereik het. Sonder hulle sou dit nie moontlik gewees het nie. Die adrenalien wanneer jy in ’n groot wedren soos die Met en die Durban July eerste verby die wenpaal jaag is onbeskryflik. “’n Klein plaasseun op die wêreldverhoog. Ek gaan dit mis,” sê hy. Die hoogtepunt van Bykleveld se loopbaan was sy oorwinning in die Met op Captain Al. “My ouers was langs die baan en ek het dié sege aan hulle geskuld vir die goeie opvoeding wat hulle my gegee het.” Byleveld sê albei sy pa’s was teenwoordig – sy Afrikaanse pa en sy “Engelse pa”, die afrigter Vaughan Marshall.