TWEE inspirerende plaaslike langasems, Mufeeda Lewis en Ruwayda Christians gaan vanjaar weer vir die Thirsti AfricanX Trail-wedloop aantree. Die uitmergelende driedaagse wedloop vind van 19 tot 21 Maart by die Houw Hoek Hotel in die Overberg plaas. Lewis en Christians het laas jaar die wedloop in 11 uur 52 minute en 55 sekondes afgelê. Volgens dié twee het hulle hulself so baie geniet dat hulle besluit het om die uitdaging te aanvaar om wéér as ’n span met die naam “Are we there yet?” deel te neem. “Dit was ’n ongelooflike ervaring vir albei van ons en ons het dit baie geniet. Ons motiveer en verstaan mekaar, wat dit makliker maak vir ons om as ’n span saam te werk,” het Lewis gister gesê. Albei vroue werk voltyds en het ook gesinne waarvoor hulle moet sorg. Hulle het dus nie altyd die tyd om te oefen soos professionele atlete nie. Dit is dus beslis ’n besondere prestasie om ’n uitdagende wedloop oor drie dae te voltooi. “Ja, dis nie altyd maklik om saam te oefen nie want ek en Mufeeda werk voltyds. Ons het gesinne om voor te sorg en moet nog kos ook maak. So, ons kannie tydens die week oefen nie. Ons train maar oor naweke,” het Christians gesê. Die AfricanX het oor die jare ’n reputasie opgebou as ’n wedloop wat sinoniem is met manjifieke roetes, skouspelagtige uitsigte, heerlike kos, ’n ontspanne en wonderlike atmosfeer, en spanwerk. Spanne van twee (man/vrou/gemeng) gaan sake uitspook op ’n roete wat elke dag in afstande verskil. Soos gewoonlik gaan die AfricanX weer eens vanjaar ’n inspirerende atleet met die ‘Sanet Wentzel Spirit Award’ vereer. Sanet Wentzel is ’n atleet van Oudtshoorn wat in 2009 aan die eerste AfricanX deelgeneem het. Sy het daardie jaar die wedloop ten volle geniet en kon nie wag om weer in 2010 deel te neem nie. Ongelukkig het hierdie droom nie waar geword nie aangesien Sanet aan die einde van 2009 tragies oorlede is nadat sy per ongeluk tydens ’n oggend oefensessie deur ’n motor omgestamp is. Ter nagedagtenis aan hierdie gevalle atleet het die AfricanX in 2010 die ‘Sanet Wentzel Spirit Award’ bekendgestel. Hierdie trofee vereer AfricanX-deelnemers wat volhard, ongeag die teëspoed wat hulle ondervind. Elke jaar word daar ’n beroep gedoen om te help om die perfekte kandidaat vir hierdie trofee te identifiseer. Nominasies hiervoor kan teen Woensdag 16 Maart na entries@stillwatersports.com gestuur word. Besoek www.stillwatersports.com vir meer inligting.