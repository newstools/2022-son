EEN van die beskuldigdes in die Jesse Hess en Chris Lategan-moordsaak ontken dat hy 'n bendelid is. "Ek is nie 'n gangster nie." Sò het Tasliem Ambrose, ook bekend as Boontjies, Dinsdag sy weergawe in die getuiebank begin vertel. Hy sê: "Daar waar ek bly is 'n klomp gangsters, maar dit mean nie ek is een nie. Daar waar ek bly is mense wat drugs verkoop, maar ek verkoop nie self nie. Maar ek bly tronk toe gaan vir ander mense se drugs." Sy medebeskuldigde, David van Boven, het Maandag aan die hof genoem dat hy en Ambrose nie vriende is nie en dat hy hom van g'n kant af ken nie. Van Boven het ook gesê dat Ambrose 'n lid van die Ghetto-bende in Hanover Park is, en dat hy vir die bende smokkel. Ambrose het Dinsdag getuig dat hy op 19 November 2019 'n waarskuwingsverklaring aan die ondersoekbeampte lt.kol. Adrian Pretorius gegee het - omdat hy die waarheid wou vertel. "En omdat ek onder die indruk was dat as ek die waarheid vertel ek na 'n ander tronk geneem sou word omdat ek bang is vir Van Boven." Ambrose sê hy het gehuil toe Pretorius vir hom sy regte waarsku. "Ek het gedink daai dag is genoeg dat ek so bang is. Hy (Pretorius) het gesê ek moet die waarheid praat, maar ek was bang om die waarheid te praat. "Ek was bang omdat Boeta (Van Boven) 'n 28-bendelid is. "Hy (Boeta) het gesê hy het 'n rang die plek (Pollsmoor) wat ek in is en ek kan enigiets oor kom. "Ek het gedink Pretorius sou my na 'n ander plek vat, maar ek is nou nog daar," het Ambrose vertel. Die saak is tot Woensdag uitgestel, omdat daar nie 'n tolk verder beskikbaar was nie. Lees meer Woensdag 2 Maart in SON.