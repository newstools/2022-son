OP DAG twee van die teen-boelie-veldtog wat deur die Safe Schools-program in die Kaapse Wynland-distrik gehou is, is daar leierskap, bendegeweld en geslagsgebaseerde geweld (GBV) met leerders bespreek. Al hiérdie topics, buiten leierskap, hou verband met boelie-gedrag en kan veroorsaak dat leerders nie meer skool wil bywoon nie. Dis hoekom daar gister oor hierdie belangrike aspekte gesels is. Só sê Lee Williams van Safe Schools aan Son. Williams verduidelik: “Ons het verskeie topics verder gevat soos leierskap, bendegeweld en gender-based violence. “Ons het ook begin met kinders wat uitbly uit skole en nie skool toe kom nie. “Ons het aan hulle verduidelik hoe dit werk. “Daar is mos ’n reël wat sê as jy ’n sekere aantal dae aaneenlopend uit die skool bly, dan het die skool die reg om jou te de-registreer, met ingryping. “ ’n Skool kan jou nie net de-registreer sonder dat ingryping plaasvind nie. “Die uitbly van leerders gebeur ook as kinders geboelie word. “Kinders kom nie terug skool toe nie omdat hulle geboelie word by die skool. “Gang violence het ook ’n aandeel daarin as gevolg van gangsterism, en gangs op skole veroorsaak dat leerders nie skool toe kom nie. “Dit veroorsaak die uitbly van leerders en die geboelie het ’n ripple effect op alle vlakke as dit kom by die jeug. “Hierdie goed is almal samelopend.” Volgens Williams het hulle ook die belangrikheid van Safe Schools se kontaksentrum met die leerders gedeel. Sy sê dis vir wanneer hulle hulself dalk in onveilige omstandighede sou bevind. Williams sê: “Ons het aan hulle verduidelik as hulle enigsins onveilig is, hetsy dit by die huis of skool is, dit maak nie saak waar nie, die call centre is 24/7 daar vir hulle. “Of dit ’n onderwyser, bendegeweld of boelie-gedrag is, hulle is veilig en alle inligting is vertroulik.” Safe Schools se kontaksentrum kan by 0800 45 46 47 gekontak word.