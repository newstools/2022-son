DIE president van die ANC-vroueliga, Bathabile Dlamini, is Woensdag skuldig bevind aan meineed. Die geskorste ANC-seketaris-generaal, Ace Magashule, voormalige premier van Noordwes, Supra Mahumapelo en die woordvoerder van die uMkhonto we Sizwe-militÃªre veterane, Carl Niehaus, was almal teenwoordig toe landdros Betty Khumalo haar uitspraak gelewer het. Khumalo het bevind dat die staat sy saak bo redelike twyfel bewys het. Die saak teen haar het verband gehou met haar getuienis voor die konstitusionele hof in 2017 oor haar rol in die Sassa-toelae-krisis. Dit kom nadat die konstitusionele hof bevind het dat die kontrak tussen Sassa en Cash Paymaster Services onwettig was. Dlamini moes toesien dat Sassa teen 1 April 2017 uitbetalings by CPS oorneem. Sassa het egter nie die sperdatum gehaal nie. Die konstitusionele hof het kort daarna die ondersoek van stapel gestuur. Regter Bernard Ngoepe het die ondersoek gelei om vas te stel of Dlamini persoonlik aanspreeklik gehou moet word vir die kostes wat Sassa gely het. 