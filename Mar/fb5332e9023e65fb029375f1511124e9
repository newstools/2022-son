DIE wenners en vereerdes van die Fiëstas is gisteraand in ’n vrolike produksie op die kassie bekend gemaak. Laas jaar was ’n moeilike feesjaar, maar kreatiewe Suid-Afrikaners en fees­makers het nie teruggestaan nie. Daar is besluit om ’n tiende keer Fiësta-toekennings uit te deel aan nie net uitblinkers in vier kategorieë nie, maar ook vier legendes en drie kunstenaars wat die laaste tyd ’n duidelik merk in die kunste in Suid-Afrika gemaak het. Dineke van der Walt het as kurator die toekenning in die kategorie visuele kuns  vir Aardklop se uitstalling Liewe Land! ontvang. Schalk Joubert, musiekregisseur van die Woordfees-produksie David Kramer-huldeblyk: Boland tot Broadway, het die toekenning ontvang vir die beste musiekgedrewe produksie. Stephren Saayman is as die beste nuweling aangewys vir sy spel in die Suidoosterfees se Mannetjie. Ferine & Ferase is aangewys as die beste feesproduksie. Sylvaine Strike, wat daarin speel en vir die teks verantwoordelik is, het die toekenning ontvang. Die veteraan-joernalis Martie Meiring, die teater- en beligtingsghoeroe Mannie Manim, die ikoon David Kramer en die kunstenaar Conrad Theys is met Legende-toekennings vereer. Die Sinjatuur-toekenning, ’n toekenning wat verlede jaar ingestel is as erkenning vir kunstenaars wat reeds op die onderste trappie van die leer is, het vanjaar aan Albert Preto­rius, Tinarie van Wyk Loots en Christo Davids gegaan. Daar is ook ’n spesiale toekenning vir die uittredende hoof van kykNET, Karen Meiring, beplan vir haar uitsonderlike bydrae tot die kunste deur die jare. Van die aanbieders en kunstenaars wat by die toekenningsaand betrokke was, was onder meer Amanda Strydom, Dean Balie, Daneel van der Walt, Wilhelm van der Walt, Jody Abrahams, Stian Bam, Vinette Ibrahim, Cintaine Schutte en Jawaahier Petersen. Die toekennings is op 3 Maart voor ’n gehoor in Kaapstad op film vasgelê.