FRANCOIS Pienaar glo Frank­ryk gaan die grootste bedreiging vir Suid-Afrika by volgende jaar se World Cup in Parys inhou. Pienaar het met Son gepraat by ’n geleentheid van die Cape Town Marathon. Pienaar, wat die Springbokke tot World Cup-glorie in 1995 gelei het, het gesê: “Ja, ek is baie beïndruk met die Franse span. Die Hane is ’n jong span wat nou volwassenheid begin bereik. Hulle is al van o. 19 en o. 20 af saam. “Die manier waarop hulle die spel bestuur, is van ’n volwasse gehalte. Hulle gaan definitief ’n moeilike span wees om te klop, veral voor hulle tuisskare in Frankryk.” Hy glo egter die Springbokke se afrigtingspan, Rassie Erasmus en Jacques Nienaber, gaan met ’n plan vorendag kom om die Hane op eie bodem ore aan te sit. Pienaar glo ook die besluit van die regering om skares weer by sportbyeenkomste toe te laat, gaan baie beteken. “Dit is uiters belangrik, want almal het seergekry in die pandemie. “Dis nie net atlete en rugby nie, maar ook besighede wat by sport betrokke is. “So ook die mense wat in die strate goed verkoop op pad na die stadion “Daai geleentheid om weer bymekaar te kan kom en jou span te kan ondersteun, is baie belangrik. “Ons hoop ons sal voor die einde van die jaar weer vol stadions hê,” het hy bygevoeg.