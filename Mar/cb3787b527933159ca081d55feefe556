NÁ SATERDAG se vriend­skaplike rugbywedstryd in die Jagtershof-sportstadion is die coach­es van Kuilsrivier en Roses United dit eens dat individualisme hulle duur gaan kos as hul onderskeie spanne nie in dieselfde rigting begin trek nie. Kuilsrivier het dié friendly met 19-17 gewen nadat John-Lee Klazen die wendrie in die doodsnikke gaan druk het. Ironies genoeg was Klazen vroeër dié seisoen ’n Roses United-speler voordat Kuila hom opgeraap het. Dit was Kuila se laaste friendly voor sy toetrede tot die Westelike Provinsie se Superliga A. Hulle het in 2019 die Superliga B-afdeling gewen en vir Super A gekwalifiseer. Roses United het nog skaafwerk om te doen, met sy veldtog in die Boland se Groot Uitdaag wat eers ná Paasnaweek afskop. Terloops, albei klubs gaan in die Paasnaweek ook in Saldanhabaai in die Top-8 Paas-toernooi in aksie wees. Saterdag se wedstryd was dus ook ’n lekker voorsmakie op wat aan die Weskus verwag kan word. Nietemin is Wessel Kriel, coach van Kuila, en sy eweknie van Roses, Brendon April, glad nie beïndruk met hoe hulle spanne gespeel het nie. Vir April was dit veral ’n erge terugslag, want sy Roses-span was in ’n sta­dium met 17-7 voor. Hy het sy span se goeie verdediging hiervoor geloof, maar ook geroskam omdat hulle nie verdere daglig (op die telbord) tussen hulle en Kuila geplaas het nie. “As jy ’n ou op die grond het, moet jy hom daar hou,” het April gesê. “Ons afronding was swak, ons moes seker nog drie keer gaan druk het. “Ons skrumwerk kort ook baie aandag, want ons is heeltemal oorheers deur Kuilsrivier. Roux het gesê: “Hierdie soort game is iets wat ’n mens ’n coaches’ nightmare kan noem. Die goed wat ons oefen, word nie gedoen nie, ons speel individualisties. “Ek noem dit sommer cockroach rugby, want ons hou nie by ons struktuur nie — iets waaraan ons weekin en weekuit werk. “As ons van volgende week in Superliga A wil compete en ons hou nie by struktuur nie, gaan ons geroer word.”