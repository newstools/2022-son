STEFAN Vermaak, ’n 19-jarige dartsspeler van die Baai, het in Goodwood verras toe hy gekwalifieer het om Devon Petersen se spanmaat te wees by vanjaar se World Cup wat van 16 tot 19 Junie in Frankfurt plaasvind. Die jongeling het opnuut sy enorme talent gewys toe hy ’n ander Jong Turk, Justin van der Westuizen, in die eindstryd met 7-0 onder stof geloop het. Dié telling het kenners se oë laat rek. Sy kans saam met Petersen op die wêreldverhoog is net wat die Baaienaar nodig het om meer gereeld op dié vlak deel te neem. Hy het Suid-Afrika ook in 2019 by die World Darts Federation World Cup in Roemenië verteenwoordig. Afgereken Die eindronde was net een wedstryd te veel vir Van der Westhuizen nadat hy ook verras het om die ervare Charles Losper met 6-4 in die halfeindronde uit te skakel. Vermaak het in die ander halfeindstryd met 6-2 teen Francois de Villiers van Hermanus afgereken. De Villiers het met sy vermoë verras en gewys hy is ’n speler wat vorentoe fyn dopgehou moet word. Van der Westhuizen het ook die KZN-ster Carl Gabriel uit die laaste 16 geboender. Johan Wiese, Enrico Vester, Grant Sampson en Divan Jewell het almal in die kwarteindronde kleigetrap.