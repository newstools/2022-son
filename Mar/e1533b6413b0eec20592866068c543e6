OM MET pepersproei in sy stêre gespuit te word, is die mees vernederende ervaring wat hy in sy 27 jaar hier op aarde al oorgekom het. Só voel Allistair Arends van Avonwood Estate in Elsiesrivier oor sy ordeal met law enforcement-beamptes, Vrydagaand. Hy vertel: “Ek en my vriend was Vrydagaand so tussen elf en twaalf na die Road House in Halt Road. Toe ons in Halt Road kom, toe stop daar twee law enforcement-voertuie langs ons. Hulle wil ons toe search en ons het ons samewerking gegee. “Ek haal toe my selfoon uit om hulle te record en ek verduidelik toe aan hulle dat dít vir my eie safety is. Toe hulle klaar is, toe loop ek en my vriend na die BP garage daar in Owen Road om pies en tjips te koop, want die Road House was toe. Vuishou “Die officers agtervolg ons toe halfpad in hul voertuie.” Allistair vertel dat toe hulle terug loop tot in 28ste Laan in Norwood, dis toe die ding begin ruk. Volgens hom, het drie wetstoepassingsbeamptes by hulle gestop en een gryp toe sy foon, gevolg deur ’n vuishou op die mond. Toe die ander een sy hand op sy gun hou, toe voel ek in gevaar. Ek wou toe weg hardloop, maar toe word my voete onder my uitgeskop. “Hulle al twee pepper spray my al in my gesig en toe begin hulle my te skop en trap met daardie gewigtige boots van hulle. “Ek ruk toe los en hardloop tot by iemand wat ek ken se jaart in 27ste laan. Toe ek oor die fence wil spring, toe gryp hulle my agter my broek en trek dit af. Toe laat loop hulle met die pepper spray in my kaal stêre in - sommer so aaneen.” Hy sê hy het huis toe gehol en eers in ’n bad water gesit voor hy die polisie gebel het. Hy is toe na die Elsiesrivier-daghospitaal geneem. Die woordvoerder vir die Stad Kaapstad se wetstoepassingseenheid, Wayne Dyason, sê dit is die eerste keer wat hulle van dié geval te hore kom. “Maar ons sien dit in ’n baie ernstige lig en raai die klaer aan om ’n saak te maak by die polisie sodat dit ondersoek kan word,” sê Dyason.