NOLAN Hoffman (Aluwani) gaan Sondag probeer om geskiedenis te maak by die 44ste Cape Town Cycle Tour. Ná sy oorwinning in 2021 het die plaaslike held die wedren nou reeds vier keer gewen. Die boorling van Franschhoek is slegs een agter die legendariese Willie Engelbrecht vir die hoogste aantal oorwinnings in die mans-kategorie. Anriette Schoeman hou die rekord in die vroue met sewe oorwinnings. “Ek probeer elke jaar om nie veel te doen in die eerste helfte van die wedloop nie en bly maar stil. Maar daar is geen twyfel dat ek in die verlede dit moeilik op die klimme gevind het. My bene voel egter goed vanjaar. So ek voel opgewonde,” het Hoffman gister in ’n verklaring gesê. Hoffman sal sy vyf Aluwani-spanmaats hê om hom op die dag te help sodat dat hy met sy kenmerkende naelloop eindpoging vorendag kan kom. Hoffman het tot dusver in sy loopbaan twee keer tweede geëindig en een keer derde in die 14 wedrenne waarin hy begin het. Dit is onwaarskynlik dat hy dit maklik sal hê. Die nuut-gekroonde SA padkampioen en voormalige World Tour Professional, Reinhardt Janse van Rensburg, en 2020 se wenner Travis Barrett, is almal topklas-naelloop-spesialiste, terwyl Team Qhubeka se Nic Dlamini op sy gunsteling-klimtogte sal probeer wegkom om die naelloop-trein te probeer ontwrig. Kim Le Court De Billot is ook weer terug as verdedigende kampioen in die vroue-afdeling. Sy het verlede jaar daarin geslaag om die destydse nasionale kampioen, Hayley Preen van Houtbaai, ore aan te sit. Preen wat die gevreesde Suikerbossie in haar tuisdorp soos die palm van haar hand ken, gaan weer in ’n hewige stryd met Le Court de Billot en die Britse driekamp-atleet Emma Pallant gewikkel wees.