INWONERS van Welkom in die Vrystaat sê hul regte is al te lank geskend. Die klagtes kom terwyl rioolwater in baie strate van Thabong gesien kan word, met 'n stank wat die huise van inwoners deurdring. Volgens die menseregtekommissie in die provinsie is daar al verskeie sake aangemeld. SABCnuus berig dat die menseregtekommissie beoog om 'n provinsiale ondersoek na diensleweringskwessies te begin. Baie strate in Thabong bly oorstroom met rioolwater, wat dit ondraaglik maak vir inwoners. Die meeste bejaarde inwoners sê hulle het dit nog nooit voorheen ervaar nie. Die inwoners kla ook dat hul griewe op dowe ore val. Luidens die menseregtekommissie is konsultasies met alle munisipaliteite in die provinsie begin, om te sien hoe die probleem opgelos kan word en inwoners se menswaardigheid herstel kan word. Intussen sê die Matjhabeng-munisipaliteit dat onwettige mynbou en vandalisme die probleem net vererger het. Hulle voeg by dat dit meer as 'n miljard rand nodig het om die situasie te fix.