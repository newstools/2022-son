DIE stygende misdaadsyfer bly 'n bron van kommer. Dit ondanks verskeie instansies, programme en planne om die euwel probleem te slaan. Terwyl die polisie met die ondersteuning van wetstoepassers, buurtwaglede en gemeenskapspolisieringsforums (GPF), hul bes doen om misdaad te bekamp, bly die nood groot vir ekstra hande. Een van die jongste programme om te help om misdaad te bekamp is die Gemeenskap in Blou-polisiëringsprogram. Die program is reeds in 2018 voorgestel en dit is nou in die proses waar gemeenskappe inwoners werf om deel te wees. Kol. Brenda Muridili, 'n polisiewoordvoerder, verduidelik: "Die program sal werk na 'n geïntegreerde en volhoubare polisiëring strategie vir ‘n veilige Suid-Afrika. “Dis in ooreenstemming met die herbevestiging van die SAPD se verbintenis tot die bou van veiliger gemeenskappe deur venootskappe." Muridili voeg by om misdaad doeltreffend te verminder is gemeenskapsdeelname belangrik. Piketberg in die Swartland-streek is een van die dorpe waar die program nou in werking tree. Mark Lintnaar, voorsitter van die Piketberg GPF, vertel: "Daar is verskeie vakante poste by die polisiestasie, wat maak misdadigers die situasie vir hul eie aktiwiteite uitbuit. "Die polisie kan nie alleen die gemeenskap bedien nie en daarom is die GPF opgewonde oor die program.