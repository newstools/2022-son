DAAR bly maar net iets aardig omtrent grootmense wat lank ná hul kinderdae nog poppe-huisie moet speel. Vir inwoners van ’n nuwe behuisingsprojek in Ravens­mead is hierdie egter nie ’n speletjie nie, maar ’n nare werklikheid waar hul miniatuur-huisies nie net ’n mission is om jou draai te kry nie, maar ook nou aan’t uitmekaarval is. Die “pophuise” is so klein jy bots in jouself in as jy te vinnig omdraai. Badkamer toe gaan, is ook nie so maklik soos ABC of om Hansie Slim soos ’n resitasie op te sê nie. Vra maar vir Carol Lammert (49) wat eers heelwat deure oop en toe moet maak alvorens sy haar badkamerdeur oop kan kry to go do her thing en so aantes. Lammert moet eers haar agterdeur gaan oopmaak sodat daar spasie is om toegang na die badkamer te verkry. Sy sê die ontwerp en bou van die huis waarin sy nou moet bly, slaan haar stom elke liewe keer as sy slaafs haar deur oop-en-toe-maak-ritueel moet doen. As dit nie erg genoeg is nie, voeg Lammert se buurvrou by almal se voordeursleutels werk op almal se voordeure. En dis ook nie ’n huisie, soos die Bybel beskryf, rotsvas gebou en standvastig nie. Dieselfde buurvrou het ook gaan demonstreer jy het nie ’n boormasjien nodig om ’n gaatjie in die muur vir jou portret te maak nie. Nee wat, dit kan jy sommer so met jou voorvinger regkry... Lammert sê boonop dit is oor die huisie so klein is dat sy en haar gesin letterlik opmekaar moet bly. Sy is een van ’n groep inwoners wat by die huisies in Violet-straat in Ravensmead ingetrek het. Dit nadat sy en haar gesin verlede jaar by Wendy Park moes uittrek. “Ek het baie verloor toe ons getrek het. Ons was eintlik gedwing om hier in te trek. Ek het eers geweier omdat hier nie krag was nie. “Ek het eers in November ingetrek, maar ek voel ongelukkig oor die omstandighede waarin ons nou bly. “Die plek het net een lig, een kraan in die toilet en een slaapkamer,” vertel sy. Lammert is ’n ma van ses kinders, waarvan drie tans met haar en haar man bly. “Ons moes self aan die mure verf gesit het omdat dit rou mure was. “Dit is ongerieflik om hier te bly. As dit reën, lek die dak op ons beddens en die kas. “Ons het tot by die raadslid se kantoor gegaan omdat ons nie terugvoering kry nie. Ons is ongelukkig oor die omstandighede. “Ons het groot kinders en sommige van hulle moet op die grond slaap en anders moet saam met ons in die een slaapkamer slaap, wat ons ongemaklik laat voel,” sê sy. Lammert sê verder wanneer sy water wil tap, moet sy dit in die badkamer doen waar daar die enigste kraan in die huis is. “Ek voel so sleg as iemand vir water vra, want ek moet die water in die badkamer gaan tap. “Die kraan is ook stukkend en ek moes dit al vier keer self regmaak. “Ek het dit by die councillor se kantoor aangemeld, maar niemand kom uit nie,” sê sy. Sy sê daar is ook ’n groot probleem met water wat in die straat voor haar huis lek. “Sewe kinders het al by die daghospitaal ’n draai gaan maak as gevolg van diarree. “Die raad dra kennis van al die probleme, maar dit blyk niemand stel belang nie,” vertel sy moedeloos. Edwardene Mentoor (31), nog ’n inwoner, sê hulle voel hulle word vir ’n pop gevat en moet net die omstandighede aanvaar waarin hulle woon. “My deur kan nie sluit nie, my plek lek. Die toilet se deur is stukkend en dit is onmenslik dat ’n mens die kraan in die badkamer vir alles moet gebruik. “Ek moet daar ingaan as ek my vleis wil was,” sê sy. Mentoor sê die trappe en mure het krake in. “Jy kan nie rêrig hier op die trappe beweeg nie, dit is gebreek. “Ek voel baie ongelukkig en kon maar gebly het waar ek was. “Daar het ek baie gerieflik gebly teenoor hierdie gemors. “Hier is dan meer goggas, krake en probleme in die huis as wat ek al ooit ervaar het,” sê Mentoor. Sandra Koopman (49) is ook net so gatvol oor die huisies. “Ek deel die huis met my man, my dogter en haar seun. Ek en my man moet op die grond slaap. “Ons het ook voorheen in ’n wendy-huis gebly waar ek op my eie bed geslaap het, maar nou moet ons hier woon. “Ons kan nie só bly nie. Jy kan nie eers ’n venster oopmaak nie omdat dit nie veilig is nie. “Ons het ’n beter lewe gehad waar ons gebly het. Nou is ons net baie ongelukkig en het baie beter verwag,” sê sy. Die plaaslike raadslid, Beverley van Reenen, is genader om kommentaar en het aan ons gesê die Stad Kaapstad se mediakantoor is besig met ’n kommentaar. Son onderneem om in ’n opvolgartikel volledig oor dié kommentaar te berig.