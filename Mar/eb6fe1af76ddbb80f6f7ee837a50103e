DIE Oekraïense owerhede het Russiese magte daarvan beskuldig hulle het die burgemeester van Melitopol ontvoer. Russiese magte het die stad in die suidooste van Oekraïne ingeval en in beheer geneem. Anton Heraschenko, ’n raadgewer van die Oekraïne se ministerie van binnelandse sake, het gesê tien soldate het Donderdag die perseel van Melitopol se krisissentrum binnegegaan, ’n sak oor burgemeester Ivan Fedorov se kop gesit en hom na ’n onbekende plek geneem. Kyrylo Tymoshenko, adjunkhoof van die president se kantoor in Kyiv, het beeldmateriaal gedeel van wat hy gesê het Fedorov se ontvoering was. Die video wys hoe gemaskerde mans ’n ander man uit ’n gebou lei. Al Jazeera kon nie die beeldmateriaal verifieer nie. Daar was geen onmiddellike kommentaar van Moskou oor Fedorov se lot nie. In ’n video-boodskap laat Vrydag het die Oekraïne se president, Volodymyr Zelenskyy, die ontvoering veroordeel en Fedorov beskryf as burgemeester wat die Oekraïne en die lede van sy gemeenskap dapper verdedig het. “Dit is natuurlik ’n teken van swakheid van die indringers,” het hy gesê. “Hulle het na ’n nuwe stadium van terreur beweeg waarin hulle probeer om verteenwoordigers van wettige plaaslike Oekraïense owerhede fisies uit te skakel.”