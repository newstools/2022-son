“KOM kyk hoe swaar ons kry.” Dís die pleidooi van ’n seisoenale werker aan die regering wat wil hê die gov­ernment moet kom kyk hoe ’n enkelma sukkel om kinders te voed. Cathleen “Poppie” Olifant (42), ’n seisoenale plaaswerker van Rawsonville, sê vroue kry baie swaar – veral in parstyd wanneer vroue alleen moet werk. Poppie is een van talle vroue wat verlede week byeengekom het onder die vaandel van Women on Farms Project (WFP) in Stellenbosch om die einde van die oestyd te observe. Hulle het as plaasvroue Woensdag gemarsjeer na een van die wynlandgoedere om stem dik te maak. Poppie sê dit is belangrik vir haar om haar stem dik te maak sodat daar verandering kan kom, maar ook sodat mense kan weet wat vroue op plase ervaar. “Soggens vroeg moet jy opstaan en eers na jou gesin omsien voordat jy die huis verlaat. “Ek stap elke oggend vier kilometer van my huis af na waar ek moet opklim werk toe. Ons klim op die lorrie en saans moet ek weer daai selle afstand terugstap huis toe,” vertel sy. Poppie sê daar waar sy werk, is dit warm en as vrou moet jy jou eie mandjie dra wanneer jy in die wingerde werk. “Daai mandjie weeg 30 kilogram as hy vol is en ons kry maar R1,60 ’n mandjie as seisoenwerkers. En nou moet jy weet jy as moeder wat klaar gewerk is, moet huis toe en weer huiswerk doen. Soms is daar nie krag nie en jy moet nog kos op ’n vuur maak.” Sy sê verder dat gedurende die parstye op die plaas waar sy werk, is daar nie toilette in die wingerde nie. “Ons as vroue met net so oop gaan sit en jy weet nie of daar mans is wat vir jou staan en dophou nie, wat vir jou tussen die stokke loer nie. “Ons is ook blootgestel aan gifstowwe. Die trekker spuit daai gifstowwe net drie rye van jou af en ons moet maar net koes. Dit is waarom my gesig ook só lyk,” sê sy. Wat haar die hart­seerste van die parstye maak, is dat jy teen die einde van die pars, byna niks in jou sak het nie. “Jy kry maar R1 000 as ’n bonus ná drie maande se werk en wat my seermaak, is dat die boere lekker kry, want hulle benefit. Ons sien f*kk*l van daai geld wat aan die einde van die pars gemaak word nie. Die wyn word oorsee verkoop. Ons sien dalk ’n vouch­er een of twee keer ’n jaar.” Chantel Solani (25) van De Doorns sê sy het besef plaaswerk hou nie meer ’n lewe of toekoms vir haar in nie. “Ek het besluit om by die organisasie aan te sluit omdat ek my stem wil dik maak oor die dinge wat ek verkeerd sien op die plaas.” Solani sê dit is belangrik vir vroue op plase om hulle regte te ken en om nie stil te bly as hulle sien daar is iets verkeerd nie. “Ek voel daar moet teruggeploeg word aan die werkers om vir hulle te bewys dat wat hulle gedoen het, waardeer word, maar dit gaan net rondom die bestuur se sak,” sê sy. “Jy het ’n reg om te praat en as jy nie jou regte ken nie, gaan lees jou regte op. Dit is hoekom ons hier is om ons stemme dik te maak, sodat ons gesien en gehoor word,” sê sy.