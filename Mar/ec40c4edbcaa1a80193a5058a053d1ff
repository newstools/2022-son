BAFANA Bafana se grootste vrese het waar geword. Dit is toe Didier Des­champs, manager van Frank­ryk, aankondig het Kylian Mbappé (23) sal vir die friendly teen Suid-Afrika vandag in Lille beskikbaar wees. Die sterspeler van Paris Saint-Germain het Vrydag se sege van 2-1 oor die Ivoorkus misgeloop weens ’n keelinfeksie, maar Deschamps het aangedui Mbappé sal vir Suid-Afrika beskikbaar wees. Deschamps het egter nie gesê of hy sy striker in sy beginspan gaan insluit nie, maar aangedui Mbappé sal wel sy 54ste wedstryd vir Les Bleus speel. Wanneer hy wel ingespan word, kan hy SA met groot kopsorge bied. Mbappé het reeds ses doele in sy vorige vyf internasionale wedstryde aangeteken. “Hy is baie beter en sal Dinsdag daar wees,” het Deschamps gesê. Intussen sal Broos-hulle meer klinies moet wees voor die doelhok. Bafana Bafana het iets soos 20 shots gehad in hul doellose draw teen Guinnee. Dit is in sterk kontras met Frankryk wat 19 doele in sy vorige ses wedstryde aangeteken het. Suid-Afrika se treurmare voor die doelhok is jare lank sy Achilles heel sedert strikers soos Mark Williams en Benni McCarthy hul toks opgehang het. Broos meen hy het g’n antwoorde vir die gesukkel voor die doelhok nie: “Dit is moeilik om die probleem op te los. Dit hang van die strikers af. As coach kan jy hulle net selfvertroue gee.” Dit is nie net op papier wat daar ’n mismatch is nie, maar ook in die spanne se vertonings.