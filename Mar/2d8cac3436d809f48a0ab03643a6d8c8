DIE voormalige wêreldbokskampioen Brian Mitchell is baie beïndruk met Juan Roux se skermsessies teen Kevin Lerena in Johannesburg. Roux, nuwe Suid-Afrikaanse swaargewigkam­pioen, is na die Goudstad ontbied om Lerena waardevolle oefening te gee voor sy swaargewig-debuut teen Bogdan Dinu van Roemenië op 26 Maart by Emperors Palace. “Ja, ek is baie beïndruk. Roux het hom goed van sy taak gekwyt. Die sparring het goed gegaan en was eintlik great,” vertel Mitchell aan Son. Teiken Roux sê: “Ek en Kevin het baie goed gespar en ek voel ek het baie geleer.” In sy reaksie oor die Kongolees Ardi Ndembo wat hom vir die African Boxing Union-titel uitdaag mits hy dit op 26 Maart teen Josh Pretorius van KZN wen, sê Roux: “Ek dink almal is maar in dié stadium op soek na my. “Die probleem met die bokswêreld is hoe meer sukses jy kry, hoe groter raak die teiken op jou rug.” Die Golden Gloves-promotor, Rodney Berman, sê ’n nuwe en opwindende era lê vir swaargewigboks in Suid-Afrika voor. “Sedert die dae van Gerrie Coetzee, Kallie Knoetze, Mike­ Schutte, Jimmy Abbott, Pierre Coetzer en Corrie, het die ondersteuners nooit opgehou vra vir swaargewigte nie. Uitverkoop “Nou het ons skielik ’n nuwe generasie wat weer toeskouers in groot getalle kan lok.” Die bewys lê daarin dat Berman se toernooi drie maande voor die tyd feitlik uitverkoop is.