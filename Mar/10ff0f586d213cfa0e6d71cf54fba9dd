LAAS jaar het ’n groep talentvolle musikante uit die Wes-Kaap bymekaar gekom en besluit om ’n volle album van inheemse Khoi-musiek saam te stel. Die album, Khoi Funk, sluit ook oorspronklike liedjies van die artists in. Hierdie tipe musiekgenre weerspieël die nuanses en karakter van die spesifieke Khoi-kultuur en dit sluit ook verskeie inheemse musiek­instrumente in. Die musikante wat hierby betrokke is, is Villa Brown, Aubrey Arries, Ronnie Apollis, Wilfred Aploon, Glen Arendse, Deen Louw en Theo Watt. Die gewilde en funny social page-karakter Boeta Sallies se stem word ook op twee songs gehoor. Die meeste van die artists het nie eintlik bekendstelling nodig nie en hulle het al diep spore getrap — internasionaal en hier op eie bodem. Die koördineerder van die inisiatief, Priscilla Cloete, vertel verder: “Die beperkings rondom die Covid-19-pandemie het musikante gedwing om op afstand en individueel te werk aan hul onderskeie liedjies en toe later die finale produk saam te stel. Unieke “Die liedjies op die album is ’n unieke kombinasie van hoe ons ons ‘Komvandaan’ embrace. “Die album word binnekort bekend gestel en sal op alle aanlyn platforms asook in CD-vorm beskikbaar wees.” Die liedjies op die album is “In Memory” (Villa Brown featuring Nunu), “Khoiman kom huis toe” (Deen Louw), “Aggeneys” (Theo Watt), “Nou ry gou ry” (Ronnie Apollis), “Skarumba” (Aubrey Arries), “Almal Saam” (Wilfred Aploon), “Laat die kinnes dans” (Villa Brown), “Die Muis” (Deen Louw), “Liefling” (Aubrey Arries), “!Gwe” (Glen Arendse featuring Christa Kleynhans), “Boesmanland” (Wilfred Aploon), “Oubasie” (Theo Watt), “Kantienstraat” (Ronnie Apollis) en “Meisie, jy moet huis toe gaan” (Aubrey Arries). Die album is vervaardig deur Aubrey Arries en Villa Brown en mastered by We More Studios in Parow.