DIE bekroonde Cape Town Opera (CTO), Afrika se enigste permanente operageselskap, sluit op Sondag 27 Maart 2022 aan by The Baxter-teater se gewilde Sun-Set@Baxter-buitelugkonserte in die tuinreeks. Cape Town Opera sal ’n opwindende huldeblyk aan die wêreld se mees ikoniese operakore aanbied. CTO bied al 22 jaar wêreldklasproduksies aan en hulle vind en koester bekroonde Suid-Afrikaanse stemme en skep opvoedkundige, loopbaan- en werksgeleenthede vir plaaslike sangers, musikante, kunstenaars en tegniese span. Die Opera-geselskap gaan die gehoor vermaak met grotes in die klassieke bedryf soos Humming, Anvil, Slave en Bridal Choruses. Die gewilde O Fortuna deur Carl Orff, en Ode to Joy van Beethoven se 9th Symphony gaan ook verskyn. Die Sun-Set@Baxter se buitelugkonsertereeks is in November verlede jaar bekendgestel om die somer aan te kondig en om meer teater- en vermaak-ervarings vir gehore te skep. Die program het in November met Majozi afgeskop, gevolg deur Zolani Mahola, The One Who Sings in Januarie en Matthew Mole in Februarie. Die opvoerings was almal uitverkoop. Hierdie reeks Suid-Afrikaanse topkunstenaars wat op The Baxter se grasperke optree, is die perfekte somerervaring vir die hele gesin om te geniet. Gehore word aangemoedig om hul piekniekmandjies, piekniekstoele en komberse saam te bring en die uitmuntende musiek te geniet. Aangeraai Opvoerings sal gereguleer word deur inperkingsregulasies op daardie tydstip met alle Covid-19-protokolle in plek. Deure open om 17:00 en die vertoning sal om 18:00 begin en gehoorlede word aangeraai om vroeg op te daag om vertragings te voorkom.