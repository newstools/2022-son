TWEE plaaslike atlete van die Kaapse Vlakte kry ’n gulde geleentheid om oor die naweek aan die gewilde driedaagse Thirsti AfricanX Trail-wedloop deel te neem. Uzair Diedericks (21) en Tashreeq Buckton (20) van Hanover Park gaan altesaam 74km oor drie dae aflê. Die wedloop begin en eindig by die Houw Hoek Hotel, naby Botrivier in die Overbergstreek van die Wes-Kaap. Spanne van twee wat mans, vroue en gemengde spanne insluit, gaan sake uitspook op prentjiemooi roetes wat elke dag in afstand verskil. Môre se eerste skof is +- 24 km, Sondag se tweede skof is +- 32 km, terwyl Maandag se derde en laaste skof +- 18 km sal wees. Buckton en sy spanmaat is deur die organiseerders van die wedloop, Stillwater Sports, die geleentheid gegee om vir die skouspelagtige, maar uitmergelende wedloop, aan te tree. Buckton en sy spanmaat, Diedericks, is opgewonde oor die uitdaging. Buckton het gister gesê: “Ja, ons is altwee in ons noppies om die kans om op so ’n jong ouderdom te kry om aan so ’n prestigeryke wedloop deel te neem. “Ek het eers op my eie begin hardloop, net om ’n bietjie fiks te word. “Ek het dit ongelooflik baie geniet en dit het ’n passie geword. Ek het Uncle Haroen Valentine by my ouma ontmoet. Hy het al voorheen die AfricanX gedoen en my van die race vertel. Ek en Uzair het saam met Uncle Haroen en die groep Strong2Run – wat deur Ashraf Orrie gestig is – begin oefen, in Constantia onder andere. “Uncle Ashraf het ons touwys gemaak oor hoe ons die wedloop moet benader. Ons gaan dinge rustig vat en uitgaan om onsself te geniet. “Ek en Uzair is goeie vriende en ek is seker ons gaan lekker as ’n span saam hol.” Die jong langasems is net twee van honderde spanne wat vanjaar deelneem. Die wedloop wat vanjaar ’n 12de keer aangebied word, is sinoniem met manjifieke roetes, skouspelagtige uitsigte, heerlike kos, ’n ontspanne atmosfeer en wonderlike vermaak oor van die mooiste terrein wat die Wes-Kaap kan bied. Die organiseerders beskryf vanjaar se wedloop as ’n partytjie te voet met jou beste maats! Kontak www.stillwatersports.com vir meer inligting.