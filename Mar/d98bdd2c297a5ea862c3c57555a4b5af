SPANJE het die naweek die jongste kwalifiseerder vir volgende jaar se Rugby World Cup in Frankryk geword. Hy het Portugal in Madrid met 33-28 geklop in ’n kwalifiseringswedstryd vir ’n plek in dié vierjaarlikse skouspel. Dit sal slegs die tweede keer wees dat ’n Spaanse span aan ’n World Cup deelneem. Die eerste keer was in 1999 se toernooi in Engeland en Wallis. Die Spanjaarde het met Sondag se sege oor Portugal hulle plek in groep B ver­seker. Suid-Afrika, Ierland en Skotland is in dié groep geloot. Daar moet nog een kwalifiseerder vir groep B bepaal word. Dit sal bepaal word ná die uitspeelwedstryd vir spanne van Asië en die Suid-see-eilande. Finale Intussen is kwalifiisering vir Portugal nog nie verlore nie. As hulle derde in die kwa­lifiserende groep vir Europese lande klaarmaak, kan hulle nog kwalifiseer vir ’n finale uitspeel-toernooi, wat in November plaasvind. Georgië het ook die naweek sy plek in die World Cup verseker met ’n oorwinning oor Roemenië. Die Lelos, soos Georgië bekend staan, het Roemenië met 26-23 geklop. Georgië stuur ook ’n span na Suid-Afrika om aan vanjaar se Currie Cup Eerste Liga deel te neem.