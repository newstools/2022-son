'N VROU van Potchefstroom verskyn vandag in die hof weens die beweerde moord op haar eenjarige dogtertjie. Die 28-jarige vrou het op 11 Maart die huis met haar kind verlaat, maar later alleen teruggekeer. Haar grootouers het haar oor die kind uitgevra en sy kon hulle nie 'n verduideliking gee nie. Kol. Adéle Myburgh, polisiewoordvoerder, sê die daaropvolgende ondersoek het die polisie na 'n bebosde gebied gelei waar die baba die volgende dag gevind is. "Die voorlopige ondersoek het bevind die baba het gehad wat blyk 'n steekwond aan die nek te wees. Die baba is op die toneel deur noodmediese dienste dood verklaar. Die ma is onmiddellik gearresteer." Lt. genl. Sello Kwena, polisiekommissaris van Noordwes, het die grootouers bedank dat hulle die voorval so gou aangemeld het.