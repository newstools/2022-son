BRING terug die polisie se anti-bende eenheid. Dit is hoe baie mense van die woonbuurt Rustof in die Strand voel nadat die skollies die afgelope drie weke willekeurig op mekaar skiet. Die mense wat in die strate Webb, Liberty en Onverwacht woon, en wat met Son gepraat het, sê hulle lewe in vrees as daar in die vroeë oggendure geskiet word. Verlede Dinsdagoggend terwyl die leerders saam met hulle ouers op pad skool toe gestap het, was die skietery op sy ergste. ’n Oupa wat sy kleinkinders na die Laerskool Dr. G J Joubert vergesel het, sê die bullets het oor sy kop gevlieg. Hy sê dis net die Here se genade dat niemand raak geskiet is nie. Van die mense wat anoniem wil bly en wat in die woongebied bly, sê net die anti-bende eenheid sal die skollies kan kom stil maak. ’n Vrou vertel die polisie weet wie die vuil-gatte is maar niks word gedoen nie. Van die skollies loop bedags met hul guns om vrees by die gemeenskap in te boesem. Die anti-bende eenheid is al verskeie kere ingebring en hulle het kom skoonmaak. Hulle het veral bendes in Erijaville, Broadlands Park en Casablanca stil gemaak en mense daar lewe nou beter. A.o. Joseph Swaartbooi, ’n polisiewoordvoerder, sê geen sake in verband met skietery is by hulle aangemeld nie. Mense word aangemoedig die polisie in te lig waar onwettige vuurwapens gestoor word en ook om klagtes te lê indien ’n skietery voorkom.