DIE Westelike Provinsie Blitz se veldtog in die One Day Cup is terug op koers, terwyl die Rocks danksy ’n skitterkolfbeurt van Janneman Malan die Knights geklop het. Maar dit was die Blitz wat die Lions Sondag op die Wan­der­ers met ’n kanonskoot aarde toe gebring en met een paaltjie geseëvier het. Die Blitz het Vrydag in sy eerste wedstryd in die reeks met 17 lopies teen die Dragons van Noordwes vasgeval. Maar dit is die Lions wat hul wonde omtrént lek nadat hulle Vrydag oortuigend met die Warriors (160 lopies) afgereken het. Die Blitz het die tuisspan vanuit die staanspoor onder druk geplaas nadat hulle die Lions laat kolf het. Koelkop Dit was die naatbouler Tshepo Moreki en Wayne Parnell wat die Lion-kolwers laat steier het. Moreki het 4/41 in agt beurte laat kantel terwyl Parnell 2/26 en Beuran Hendricks 2/17 in sewe beurte elkeen twee paaltjies geneem het. In die jaagtog na die wenteiken van 186 het George Linde die Blitz se beurt bymekaar gehou met 67 nie uit nie, met Tony de Zorzi (27) die enigste ander kolwer wat ’n noemenswaardige bydrae gemaak het. Op Bolandpark in die Paarl het Janneman met ’n uithalerbeurt van 69 van 75 balle die Rocks gehelp om die Knights van Bloemfontein met vier paaltjies volgens die Duckworth/Lewis-metode te uitoorlê. Janneman het die beurt saam met sy broer Pieter geopen. Hy het dinge in eie hande geneem nadat Pieter vir ’n duck uitgehaal is. Die tuisspan het op 5/1 gestruikel, maar Janneman het koelkop gebly en eers saam met Clyde Fortuin (29) die Rocks se jaagtog van 166 rigting gegee. Daar het hy en Michael Copeland (38) die jaagtog momentum gegee. Naelbytstryd Maar dit was Hardus Viljoen met 10 en Imraan Manack met 1 wat die Rocks oor die wenstreep gedra het. Die Rocks het Vrydag hul wedstryd teen die Titans met 177 verloor. Die Titans het intussen gister hul tweede sege in die reeks behaal deur die Dolphins in ’n naelbytstryd op Kingsmead in Durban met een paaltjie te klop.