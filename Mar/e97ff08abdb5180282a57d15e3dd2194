’N MAN van Durban het na bewering sy 14 maande oue niggie aan ’n ryk paartjie in Reservoir Hills verkoop. Die babadogtertjie is Woensdag teruggevind nadat sy vir sowat 12 dae vermis was. Volgens Prem Balram, woordvoerder van Reaction Unit South Africa (Rusa), het die baba se oom haar op 5 Maart met geweld by haar oupa weggevat. Balram sê daar word vermoed dat die oom die baba aan ’n ryk egpaar verkoop het. Volgens Balram het die emosionele oupa ná onsuksesvolle pogings om die kind op te spoor, hulp by Rusa gesoek. “Nadat leidrade opgevolg is, het lede van Rusa uiteindelik die egpaar se huis opgespoor. Die huis is genader en die baba is op die boonste verdieping van die huis gevind waar sy in die sorg van ’n bejaarde vrou was,” het Balram gesê. Volgens die egpaar het hulle die baba se oom genader en gevra dat hy die baba vir hulle gee, aangesien hulle nie kinders kon kry nie. Hulle het nie bevestig hoeveel daar vir die kind betaal is nie. Balram sê die egpaartjie is nie familie van die baba nie en is onbekend aan die familie. –News24