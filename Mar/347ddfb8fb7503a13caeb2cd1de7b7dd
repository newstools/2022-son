DAAR skort iets drasties met die geestelike ingesteldheid van die Suid-Afrikaanse krieketspan. Dit was Woensdag ’n kwessie van die skitterende tot die belaglike in Centurion toe die Proteas die One Day-reeks teen Bangladesj met 1-2 verloor het. Die Proteas het skandes gemaak en met nege paaltjies verloor. Hoe verduidelik ’n mens Suid-Afrika se oorheersing in die tweede wedstryd op die Wanderers toe hulle die besoekers met sewe paaltjies geklop het? En vandag duik hulle vas in die Gautrain se spoorlyne van Centurion. Dit was die tweede keer in minder as ’n week dat hulle verloor het. In die eerste wedstryd in die reeks het hulle in dieselfde stadion met 38 lopies vasgeval. Wat die nederlaag nog erger maak, is dat Suid-Afrika se kwalifisering vir die Wêreldbeker-toernooi volgende jaar in Indië nou ’n reuse-knou toegedien is. Suid-Afrika is nou met 49 punte maar net in die negende plek op die punteleer. Op ’n dag dat Janneman Malan sy ritme gevind en 39 sprankelende lopies aangeteken het wat sewe grenshoue ingesluit het, het sy spanmaats besluit om vis te gaan vang. Dit was net die draaibalbouler Keshav Maharaj, wat met die tweede hoogste telling (28), redelik tot die tuisspan se score van 154 in 37 beurte bygedra het. Suid-Afrika het net een verandering aangebring vir die kragmeting. Dwaine Pretorius het die beseerde Wayne Parnell vervang. Opstoppers Temba Bavuma se besluit om eerste te kolf was beslis die regte een, maar toe gaan vou die kolwers een ná die ander, veral onder die druk van die besoekers se blitsbouler Taskin Ahmed, wat kishou op kishou uitgedeel het. Ahmed het met sy opstoppers ’n fiver (5/35) in nege beurte geneem en die Suid-Afrikaners vir die laagste telling teen Bangladesj uitgehaal. Hy het in die 29ste beurt twee paaltjies geneem toe hy eers vir David Miller (16) laat terugstap het en daarna vir Kagiso Rabada (4). Suid-Afrika se boulers, en veral Rabada, wat in die stryd op die Wanderers ’n fiver geneem het, het gister geen impak gemaak nie. Maharaj het die enigste paaltjie geneem toe hy van Litton Das (48) ontslae geraak het.