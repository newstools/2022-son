DIE Central Karoo East­er Soccer Spectacular in Beaufort-Wes is terug! David Maans, president van Safa Central Karoo, het dié aankondiging Woensdag met ’n reuse-gejuig gedoen. Hy het toe sommer ook met groot opwinding begin gesels oor die verslapping van die Covid-regulasies wat pres. Cyril Ramaphosa Dinsdagaand aangekondig het. Met dié nuwe reë­lings sal meer toeskouers nou sportbyeenkomste kan bywoon. “Dit is ’n baie goeie move om die maatreëls te verslap. Nou kan ons die hekke nog ’n bietjie wyer oopmaak. Doen tog asseblief ’n beroep op die mense om gevacci­nate te word,” pleit hy. Die toernooi, wat die afgelope 37 jaar in die Paas­naweek in die dorp gehou word, bied die grootste prysgeld vir ’n amateurtoernooi aan. Die wenner ontvang R70 000, met die naaswenner wat R50 000 ryker sal wees. “Ons is trots daarop dat dié toernooi deur die jare net van krag tot krag gegroei het. “Ons belowe dat vanjaar se toernooi selfs groter gaan wees. Die prysgeld is ook verhoog van R50 000 tot R70 000. “Ons het vanjaar ook ’n borgskap vir die toernooi beklink en ’n aankondiging sal binnekort gemaak word. “Ongelukkig het Covid-19 ons nie net daarvan beroof om ons gesogte geleentheid aan te bied nie, maar ook van ons hoofsekretaris Ronny Gilindoda Klink. “Ons dra vanjaar se toernooi aan hom op en bid dat sy nalatenskap sal voortduur,” het Maans gesê. Die toernooi sal soos gebruiklik in die Rustdene-stadion gespeel word. Verseker Volgens Maans het spanne van Bloemfontein en die Oos-Kaap reeds ingeskryf. “’n Span soos Players FC van Kaapstad het reeds hul plek verseker en sal vir die sesde agtereenvolgende jaar deelneem.” Vir meer inligting kan belangstellendes Maans gerus by 082 869 1708 bel.