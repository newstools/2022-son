’N BLOEDBAD. Só word die onlangse skietvoorvalle in Manenberg beskryf nadat ses mans hul lewe tussen Woensdag en Saterdag verloor het. Saterdag het twee skietvoorvalle plaasgevind. Byron Dickson (19) van Hanover Park is Saterdagmiddag deur die kop geskiet terwyl hy by sy meisie in Pam Court, Manenberg, gekuier het. Hy is omstreeks 14:00 geskiet. In die ander voorval is ’n 43-jarige man in Inga Court geskiet. Nog vier mans is tussen Woensdag en Vrydag doodgeskiet. Byron se ouers, Sonya (43) en Basil Dickson (39), sê hoewel hulle in ’n gebied woon waar die geluid van vuurwapenskote nie iets vreemds is nie, het hulle nooit verwag hulle enigste seun sal deur ’n bullet aan sy dood kom nie. Byron word deur die familie as ’n vriendelike jong man beskryf. “’n Mens kan sê Byron het tussen twee huise gewoon. Hy en sy meisie sien mekaar nou al ongeveer twee jaar lank en hy was baie daar by haar. Hulle was basies elke naweek hier en was nog Saterdagmiddag op pad hiernatoe. “Sy was by hom toe die skote klap,” vertel die gebroke Sonya. Sy voeg by die familie het nog Saterdag ’n uitstappie Strand toe beplan, maar hulle planne is as gevolg van Byron se dood kort geknip. Sade Isaacs (25), Byron se oudste suster, vertel hulle almal was toevallig by die huis toe hulle die tyding van haar broer se dood ontvang. “Dit moes seker so gewees het dat ons almal hier moes wees. “Ons is na die toneel, waar Byron nog in sy bloed gelê het. “Hy het nie verdien om só te sterf nie,” sê die suster en vra hoekom die bendes elke keer onskuldige mense doodmaak. Sade sê hulle het Byron die “godfather” genoem omdat hy baie lief was vir sy familie en vriende se kinders. Onwerklik “Hy sou kinders huis toe bring en hul hare sny of hulle iets gee om te eet. Soms het hy hulle gewas,” voeg Sade laggend by. Basil sê sy seun het altyd geluister as daar gepraat word en die skielike dood voel nog vir hom onwerklik. “Dit gaan op die oomblik nie so goed met sy meisie nie, want sy het gesien hoe Byron geskiet is,” sê Basil. Shanay Isaacs (23) noem haar broer kon enige plek loop en was geliefd onder die gemeenskap. “Hy was opreg en vriendelik en altyd beskermend oor die kinders hier. Die skietery gebeur om ’n mens, maar nooit sal jy dink dit sal met jou eie gebeur nie,” sê Shanay. Sersant Wesley Twigg, ’n polisiewoordvoerder, het die voorval bevestig. “Die slagoffer is in sy kop getref en is op die toneel dood verklaar,” se Twigg. Oor die voorval in Inga Court sê Twigg die slagoffer het in die straat geloop toe hy geskiet is. Twigg sê geen arrestasies is nog in dié voorvalle gemaak nie. Hy vra mense met inligting om Crime Stop by 086 001 0111 te kontak.