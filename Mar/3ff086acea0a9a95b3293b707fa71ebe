DIE polisie in Gqeberha soek na 'n 25-jarige vrou wat na bewering die oorsaak is dat vyf shacks in Missionvale afgebrand het. Die vrou het na bewering op 12 Maart 'n stryery met haar 25-jarige boyfriend gehad waartydens sy gedreig het om sy shack in die Rolihlahla-informele nedersetting af te brand. Kol. Priscilla Naidu, polisiewoordvoerder, sê die boyfriend het die dreigement geïgnoreer en met vriende na 'n tavern gegaan. "Om sowat 01:30 Sondagoggend is hy ingelig oor sy shack wat brand. Die brand het versprei na vier ander shacks wat heeltemal uitgebrand het. Drie ander voertuie wat in die klaer se yard was, is ook vernietig," sê Naidu. Niemand is in die brand beseer nie. Die verdagte het intussen gevlug en die polisie soek inligting oor waar sy haar nou bevind. Enigeen met inligting kan Algoa Park-polisie by 041 409 1066/68 bel of die misdaadlyn by 08600 10111.