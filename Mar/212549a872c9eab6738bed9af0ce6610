DIE langverwagte rematch tussen Brandon Thysse en Roarke Knapp is uiteindelik op die tafel. Golden Gloves-bokspromosies het op sy webblad aangekondig die geveg word vir die einde van Mei by Emperors Palace beplan. Thysse het Knapp op 20 November 2019 in die sewende ronde van hul superweltergewiggeveg uitgeslaan. En om vir nog meer drama te sorg, sal die vakante ABU-titel op die spel wees. Thysse se oorwinning oor Knapp was in die 4@War junior middelgewig-toernooi. Hy het daarna voortgegaan en Boyd Allen in die eindronde uitgeslaan. Thysse maak groot vordering onder die afrigter, Damian Durandt, terwyl Knapp gelukkig was om Cristiano Ndombassy in sy laaste geveg te klop omdat hy weens ’n skokkende skeidsregtersbeslissing van ’n nederlaag gered is. Ndombassy het Knapp drie keer platgeslaan wat ’n outomatiese sege was. Knapp is egter toegelaat om voort te boks, maar Ndombassy het geweier.