’N MA van Lentegeur in Mitchells Plain se liefde vir haar seun is wat haar dryf om geregtigheid vir hom te soek. Lorraine Lawrence (49) se seun Brandon “Chocky” Lawrence (28), is ’n dag ná sy verjaarsdag in 2020 vermoor. Lawrence sê twee maande voordat Brandon doodgeskiet is, het hy vir haar kom sê dat gangsters hom aangerand het. “Ek het tot daar gegaan en vir hulle gevra waarom hulle hom aangerand het en hulle het vir my gesê dat hy nie veronderstel is om in ander territories te loop nie. “Ek het vir hulle gesê my kind is nie ’n gangster nie, hy kan loop daar waar hy wil loop. “En met dié wat ek nog met hulle praat toe begin hulle vir ons met klippe gooi en ek ry toe weg,” vertel sy. Lawrence sê twee maande ná die klipgooi-voorval is Brandon geskiet. Die skietvoorval het op 2 Julie 2020 plaasgevind toe hy op pad was om geld te trek by ’n OTM. “Hy
 en sy nefie was op pad bank toe, toe drie verdagtes agter die ATM in 
Woodlands uitkom waar hy geld getrek het en hulle skiet toe vir Brandon. “Sy nefie het vir hom geskree en met die wat hy omdraai om na sy nefie te kyk, toe skiet hulle hom van agteraf. “Hulle het hom met 14 skote geskiet en dit is omdat hy nie ’n gangster wil wees nie,” sê sy. Drie verdagtes loop tans hof vir die moord op Brandon in die Mitchells Plain-landdroshof. Lawrence sê hulle het haar seun van toekoms, kinders en kleinkinders beroof. “Ek kan nie meer my seun ’n drukkie gee nie. Ek kan nie meer saam met hom dans nie. “Dit was so belangrik vir ons om saam te wees, om tyd saam te spandeer. “Ek was so lief vir hom en hy vir my,” sê sy. Lawrence sê haar seun was betrokke in die gemeenskap. “Hy het sokker gespeel met die jong kinders in die gemeenskap. “Baie mense het opgekyk na hom. Hy was maar 28, maar hy was soos ’n grootman gewees. “Ek
 was baie trots op hom en het groot drome gehad vir sy toekoms. Hy het 
altyd vir my gesê hy wil werk en nie by die huis sit nie. En dit is wat 
hy gedoen het,” vertel Law­rence. Sy sê haar seun se moord laat 
haar baie teleurgesteld voel in die mense wat hom vermoor het omdat hy 
eintlik die broodwinner in die huis was. “Hy het vir ons gewerk en ek was trots op hom omdat alles wat hy aangevat het, het hy iets mee bereik. “Ons
 was so lief vir hom en dit was ’n groot skok vir ons. Ek sou nie enige 
ma aanraai om so ’n pyn deur te maak nie. Dit is nie maklik vir my of my
 familie nie. Dit is swaar. Ons kan nie daarvan vergeet nie,” sê sy. Lawrence sê hulle dink die heeltyd aan hom. “As ons in sy kamer instap, dan huil ons. As ons aan sy klere vat, dan huil ons. “Aan
 die buitekant probeer ek brave wees, maar ek sê elke dag wat hulle 
gedoen het, is verkeerd. Dit is horrible. Ek glo geregtigheid sal 
geskied vir my seun.” 