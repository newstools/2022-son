DAAR kom ’n nuwe Afrikaanse TV-komediereeks van ag episodes wat beloof om jou op die punt van jou stoel te hou. Diê reeks, Lewe in Lubbestraat, speel af in ’n wêreld van kanse en uitdagings en meer gelag as wat jy verwag. Luidens ’n verklaring woon die karakter Christo en sy vyf vriende saam in Lubbestraat. Daar gaan nie ’n dag verby sonder ’n avontuur wat aangepak word of ’n vrees wat oorkom word nie. Die groep tjommies het elkeen ’n bumper sticker op sy kar met ’n belofte dat enige oomblik ’n avontuur saam kan wees. “Met hierdie lot in dieselfde vertrek is daar altyd lewe in Lubbestraat,” lui die verklaring. Louis Auret, bekend vir sy rolle in Binnelanders en 7de Laan, vertolk die rol van Jonathan Wolmarans. Jonathan is Christo Immelman se beste tjommie van hoërskooldae af. Ou Jono het ’n buurvrou, Ella Jansen, wat gespeel word deur die Instagram-sensasie Mia Jansen van Rensburg. Ella se vriendin Nadia Pelser en die mamma van die groep word gespeel deur die gewese Miss Eco International, Gizzelle Uys. Dan is daar ook natuurlik die bakker van die dorp, Veronica Snyman, wat vertolk word deur Minke Brits en haar liefdesbelangstelling, Markus le Roux, gespeel deur Ruach Burger. Daar word hard agter die skerms van Lewe in Lubbestraat gewoeker soos die vervaardigers op soek is na ’n nuwe Christo, die hoofrol, voor die vervaardiging van die eerste reeks, wat volgende maand in Gauteng begin. Jy kan die opwindende komediereeks op 30 Junie op jou kassie verwag. Lewe in Lubbestraat is deur Carla Burg geskryf.