JEROME Paarwater, afrigter van die Westelike Provinsie se Currie Cup-span, is bewus van die bedreiging wat die Cheetahs vanaand (afskop 17:45) vir sy span in Bloemfontein inhou. Die Cheetahs wat tot dusver onoorwonne is, spog met twee veteraan Springbokke in hul kaptein, Ruan Pienaar, en die tweemalige World Cup-wenner Frans Steyn, in hul agterlyn. Paarwater glo Steyn se vermoë om met langafstand strafskoppe sukses te behaal, is iets waarvoor hulle versigtig sal moet wees. Die Streeptruie se dissipline sal dus op hul beste moet wees. Hulle sal beslis nie kan bekostig om strafskoppe binne trefafstand af te staan nie. “Ja, Frans het al telkemale by World Cups en op internasionale vlak gewys waartoe hy in staat is. Ons sal ons bes moet probeer om hom nie geleenthede te gee om punte aan te teken nie. “Dis nie altyd maklik nie want hy lyk of hy maar altyd op die regte plek op die regte tyd opduik. Hy is ’n speler van gehalte.” Die Kapenaars het egter ’n paar troefkaarte van hul eie. Tristan Leyds is terug om die laaste vesting te beman. Die vlugvoetige agterspeler vorm ’n opwindende agterste driehoek saam met Sergeal Petersen en Angelo Davids. “Dis beslis great om Tristan terug te hê. Hy het beslis die vermoë om magic te maak,” waarsku Paarwater. WP-SPAN Tristan Leyds, Sergeal Petersen, Mnombo Zwelendaba, Cornel Smit, Angelo Davids, Kade Wolhuter, Thomas Bursey, Keke Morabe, Marcel Theunissen, Nama Xaba (k), Ben-Jason Dixon, Connor Evans, Lee-Marvin Mazibuko, JJ Kotze, Kwenzo Blose. BANK: Lukhanyo Vokozela, Leon Lyons, Corné Weilbach, Simon Miller, Roelof Smit, Godlen Masimla, Timothy Swiel, Rikus Pretorius.