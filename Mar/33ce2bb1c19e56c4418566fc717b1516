SY IS ’n ystervrou wat vir niks skrik nie én het al baie gehelp. Ontmoet Alvina Abrahams, wat baie bekend is vir haar gemeenskapswerk in die breë Paarl-omgewing. Abrahams is altyd bereidwillig om aandag te skenk aan dié wat sukkel — veral plaaswerkers wie se menseregte geskend word. Abrahams werk seder 2013 voltyds op plase. Haar passie is juis gebore uit die bitter swaarkry wat sy teëgekom het onder meer op plase, en begin moue oprol het om haar stem vir hulle regte dik te maak. “Ná 1994 het ons gestem vir ’n beter lewe, maar ek weet nou nie of die beter lewe nie vir mense op plase geld nie. “Met hulle gaan dit net slegter, maar ek dink dit het al die jare so sleg gegaan omdat daar niemand was wat namens hulle gepraat het nie. Nou maak ek dit my besigheid,” het sy gesê. Abrahams sê sy het deur die jare uitgevind dat baie — eintlik te veel — plaasmense nie hulle regte ken nie. “Hulle weet nie wat om te doen as hulle uitgesit word nie. Hulle werk jare daar en kry ’n paar rand en die plaasboer sien hulle eerder as ’n liability en sit hulle van die plaas af omdat hulle nie meer kan werk nie. “Dis sulke dinge wat my gemotiveer het om iets daaraan te doen.” Sy is nou op ’n mission om ’n volwaardige lawyer te word. Sy meen hoewel dit ’n lang pad sal wees, sal sy met harde studie deurdruk. Sy het onlangs ’n paralegal kursus voltooi wat haar ’n sterker been gegee het om op te staan om mense te help. “Eintlik het ek al die jare paralegal werk gedoen, dit is net dat ek nie die kwalifikasie gehad het nie. Ek het almal gehelp waar ek kon, ek het met die uitsettings gehelp. “Ek sou sit met prokureurs en het deur mense se uitsettingsbevel gesit, of werksomstandighede-papiere gehanteer, óf mense wat huiskontrakte gekry het en dit aan hulle verduidelik,” vertel sy. Abrahams het die dienste begin aanbied omdat mense ver van die rural department centre geleë is en nie altyd daar kon uitkom nie. “Ek het aan die begin niemand gehad wat my wou ondersteun in die regsafdeling nie, want niemand het gevoel hulle het die reg gehad om ’n plaaseienaar aan te vat om vir die regte van ons plaaswerkers te veg nie. “Ek het besluit al staan ek ook alleen in so ’n proses, sal ek deurdruk. “Deur die jare het ek re­spek en ondersteuning begin kry en nou nog, as ek die werk self moet doen, doen ek dit. “Noudat ek my papiere het, voel ek ek kan soveel meer doen,” het sy gesê.