DIE Pumas het Woensdag ’n uiters teleurstellende Westelike Provinsie met ’n allemintige 37-11 in ’n Currie Cup-kragmeting in die Cape Town Stadium afgeslag. Die rustydtelling was 8-elk. Jerome Paarwater (afrigter) se span was in al die aspekte van die spel heeltemal uitoorlê. Die Pumas het van meet af die pap voorlangs dik aangemaak en die Kapenaars onder geweldige druk geplaas. Die tuisspan het veral in die skrums swaargekry. Die regtervleuel Sebastian de Klerk het binne die eerste drie minute die eerste vyfpunter vir die besoekers aangeteken. Die losskakel, Eddie Fouché, se doelskop is deur die losvoorspeler Marcel Theunnisen afgestorm. Fouché het egter ’n langafstand-strafdoel deur die pale gejaag om sy span met 8-0 te laat voorloop. Die eerste keer toe die WP-span ordentlike balbesit gekry het, het hy gewys hoe gevaarlik hy op die aanval kan wees. Die heelagter, Tristan Leyds, het met ’n uitstekende lopie vorendag gekom wat die vonk verskaf het vir die linkervleuel, Angelo Davids, se drie. Wolhuter het ook met sy doelskop misluk, maar het met ’n strafdoel geslaag. Dit was die WP se laaste punte van die game. Ná die rustyd het Jimmy Stonehouse (afrigter) se manne die krane oopgedraai deur vier puik drieë deur die flank Anele Lungisa, nog een deur De Klerk, die kaptein en agtsteman, Willlie Engelbrecht en die heelagter, Tapiwa Mafura, te druk.