ANTONIO Conte, Tottenham se manager, reken sy span se oorblywende nege Premierliga-wedstryde is almal “Cup finals”. Volgens Conte is daar nog net een doelwit oor vir Spurs, en dit is om die seisoen in die top-vier klaar te maak. Spurs het sy Londen-derby Sondag teen West Ham Unit­ed met 3-1 gewen om sy aanspraak op ’n plek in volgende seisoen se Cham­pions League lewend te hou. Die Italianer se span is nou vier punte agter Arsenal, wat die vierde posisie beklee. Mikel Arteta se Gunners het ook een wedstryd minder as Spurs gespeel. “Die enigste manier om druk op Arsenal te plaas, is om ons wedstryde te wen,” het Conte gesê. “Daar is nege wedstryde oor en elke wedstryd is vir ons soos ’n eindstryd.” Intussen kla Conte oor die international break wat sy span se ritme gaan versteur. “Dit is ’n jammerte dat ons nou ’n ruskans moet kry, aangesien ons span op die oomblik goed op dreef is,” aldus Conte. – AP