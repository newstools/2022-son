DIE Franschhoek-rugbyklub kan vanjaar uiteindelik weer ’n ordentlike huldeblyk ter herdenking van sy ontslape helde hou. Op 7 Maart 2015 het dié Westelike Provinsie-klub een van sy donkerste dae beleef. Die spelers Denzil Boonzaaier en Russell Riffel en ’n ondersteuner, Adam Leibrandt, is daardie dag in ’n busongeluk op die Franschhoekpas oorlede. Aksie Franschhoek moes op daardie hartseerdag vriendskaplike wedstryde teen Grabouw gaan speel het. In die ongeluk is daar ook 26 klublede en ondersteuners beseer. Weens Covid-19 kon Franschhoek sedert 2019 nie weer ’n rugbydag ter herdenking van sy gevalle helde aanbied nie. Eerskomende Saterdag kan daar egter hope aksie verwag word wanneer Franschhoek vir Van Der Stel Evergreens en Paarl vir ’n rugbydag nooi. Dit moes vanjaar reeds die sewende keer gewees het dat dié rugbydag aangebied word, met Franschhoek se bestuur wat elke jaar twee verskillende klubs nooi om in die dag se wedstryde op Groendal se sportterrein te kom speel. Dit bied ook aan dié betrokke klubs ’n voorlaaste kans om hul planne agtermekaar te kry vir die afskop van vanjaar se Westelike Provinsie-klubseisoen. In 2019 het Franschhoek teen Evergreens van die Paarl gespeel. Die eerstespan het Evergreens toe met 38-21 geklop. 12:15: Franschhoek o. 20 t Paarl o. 20 13:30: Paarl 2de XV t Van Der Stel Evergreens 2de XV 14:40: Franschhoek 2de XV t Van der Stel Evergreens 1ste SX 16:00: Franschhoek 1ste XV t Paarl 1ste XV. Kaartjiepryse: R20 (volwassenes en motors) en R10 (spelers en skoliere). Vir meer inligting, kontak Emile Krotz by 083 580 0097.