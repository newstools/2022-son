DIT is verblydend om te sien vir hoeveel opwinding die speel van vriendskaplike klubrugbywedstryde sorg. So sê Danny Jones, hoofbestuurder van die Westelike Provinsie-rugbyvoetbalunie, oor die aantal wedstryde wat tans in dié streek plaasvind. Klubrugbyligas in die WP skop amptelik op 5 April af. Jones het in ’n amptelike nuusbrief gesê: “Die meeste van dié klubs neem dié wedstryde as voorbereiding vir die liga baie ernstig op. “Die afgelope naweek was daar net meer as 50 klubs in aksie, insluitend sommige met tweedeliga- en o. 20-spanne. “Daar is nou net meer as drie weke oor voor die amptelike begin van die klubrugbyseisoen. “Klubs het nog tyd om mekaar oor die ligas te speel. Vensterperiode “Dit is ook die vensterperiode waarin sommige klubs games reël teen klubs van Boland en SWD. Sulke geleenthede kom nie gereeld voor nie en sal beslis beperk wees wanneer die liga begin.” Jones het ook klubs genooi en herinner om ten minste drie kandidate te benoem vir die bywoning van WPRVU en World Rugby se vlak een-skeidsregterskursus. Die afsnydatum vir benoemings is 26 Maart.