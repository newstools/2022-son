KLEINER spanne in Formule Een (F1)-motorsport se seisoen kan nie meer verskonings maak vir swak vertonings vanjaar nie. Dit is die mening van die Alpine-renjaer en tweemalige F1-wêreldkampioen, Fernando Alonso, ná ’n goeie eerste outing vir sy span. Albei Alpine-motors het in die punte klaargemaak in Sondag se Bahrain Grand Prix. Alonso (40) was negende. Sy spanmaat, Esteban Ocon, het sewende oor die eindstreep gejaag. Danksy dié sport se radikale verandering aan sy reëls is spanne op ’n meer gelyke voet. Begrotings vir spanne is gesny om te ver­seker dat die motors mededingender is. “Die reëls is geskep om mededingender wedrenne te verseker en dat kompetisie onder spanne regverdig geskied. Dit is dus nou ons verantwoordelikheid om seker te maak ons vaar goed,” het Alonso gesê. Geld “As ons vinnig is, beteken dit ons het ’n goeie job gedoen. As ons nie vinnig genoeg is nie, is dit nie omdat ons minder geld bestee het soos dit in die verlede met F1 was nie. “Die karre is nou baie anders vir almal. Dié jaar, dink ek, gaan almal groot vordering maak en ons sal weg van die renbaan ook daai geveg moet wen.” Die Alpine-span, voorheen bekend as Renault, sal die naweek weer wil beïndruk wanneer die tweede Grand Prix van die seisoen in Saoedië-Arabië plaasvind. Die Ferrari-span het die eerste wedren in Bahrain oorheers met Charles Leclerc en Carlos Sainz jr. onderskeidelik eerste en tweede. Lewis Hamilton van Mercedes was derde.