DIE omstrede einde aan verlede seisoen se Formule Een Grand Prix-reeks gaan beslis oorgedra word na dié seisoen se kompetisie wanneer die eerste Grand Prix van die nuwe seisoen Sondag in Bahrain plaasvind. Die kollig sal weer vierkantig op die kampioen, Max Verstappen (Nederland, Red Bull Racing) en Lewis Hamilton (Brittanje, Mercedes) gefokus wees. Die twee het verlede seisoen ’n aantal kere gebots en die verwagting is dat die vonke reeds in die seisoen se eerste wedren weer kan spat. Die 24-jarige Verstappen het gewys dat hy verdien om die top-jaer in Formele Een te wees, maar daar is baie mense wat glo dat hy verlede seisoen help gekry het om Hamilton ore aan te sit. En die 37-jarige Hamilton het self ’n punt om te bewys. Die Mercedes-jaer was goed op pad om sy naam in die rekordboeke te herskryf as die enigste man wat agt F1-titels kon wen. Hy is egter op die laaste dag van die titel weerhou toe omstrede beslissings deur Michael Masi, die wedren-baas, hom gekniehalter het en basies die titel aan Verstappen oorhandig het. Hamilton het die seisoen ook ’n nuwe spanmaat, met George Russell wat by Mercedes aangesluit het. Daar is verskeie veranderinge aan die motors aangebring, met Red Bull Racing se Christian Horner wat reeds sy ontevredenheid uitgespreek het oor die nuwe “onwettige” Mercedes. Die woordestryd tussen Horner en sy eweknie van Mercedes, Toto Wolff, het ook reeds die belangstelling in vanjaar se F1-reeks aangevuur. Die wedren op die Bahrain International Circuit is die eerste van 23 wedrenne van die seisoen. Dit begin om 17:00 en is regstreeks op SS Variety.