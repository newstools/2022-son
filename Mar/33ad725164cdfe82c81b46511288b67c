TOE Lace Up for Change hoor daar is byna 1 000 laerskoolleerders in Grabouw wat skoolskoentjies benodig, het hulle nie geskroom om uit te help nie. Nie net het Irafaan Abrahams, ’n onnie van Mitchells Plain, die leerders se voetjies warm aangetrek nie, maar hy het ook 2 500 mense gevoed. Arieskraal Primêr, St Michael’s Primêr en Maxonia Primêr kon in die vreugde deel toe Abrahams en sy span van Lace Up for Change Saterdag in Grabouw opdaag. Volgens hom het hy ’n brief van die skoolhoof van Arieskraal Primêr, Randall Marais, ontvang waarin hy hom meedeel wat die behoeftes van sy leerders by die skool is. Abrahams sê hy het ’n wonderlike ervaring gehad toe hy met die skoolhoof kontak maak. “Ek het aan hom gevra watter ander skole in die area dink hy kan by die skoolskoen-projek baatvind. “Hy het my in die rigting van St. Michael’s en Arieskraal Primêr in Grabouw verwys. Ons het ’n afspraak gemaak en Saterdag het hy my by die skool en in die gemeenskap rondgeneem. Wat ’n mooi ervaring was dit nie om die nood van die mense te sien nie. “Ons het byna 1 000 skoolskoene net in die Grabouw-area uitgegee. “Ons is so geseën om die glimlaggies op die kinders se gesigte te kon sien en vir die aanvaarding van die gemeenskap toe ons as Lace Up for Change op daardie dag 2 500 mense voed. “Om die kinders met lekker snacks te spoil, het dit alles die moeite werd gemaak. “As ’n onderwyser van Mitchells Plain wat 28 jaar lank skoolhou, wou ons met hierdie projek net wys onderwysers gee om en om ’n smile op gesigte te sit. Abrahams sê hul doel is om leerders se loopbaan te verryk en tot die volgende vlak te neem. Rehard Smit, skoolhoof van St. Michael’s, het aan Son gesê hy is dankbaar Marais het dit goedgedink om hulle by die projek te betrek. Hy verduidelik: “Die skoolhoof van my buurskool, Randall Marais, het agter die projek gesit. “Hy het dit goedgedink om ons te involve en dis hoe ek Irafaan Abrahams leer ken het. Ek het hom die eerste keer op die nuus gesien met sy marathons wat hy gehardloop het. Isabel Bailey, ’n gemeenskapsleier in Grabouw, sê dit het vir haar soveel vreugde gebring om deel van hierdie spesiale dag te kon wees. Bailey sê: “Dit was ’n geseënde­ dag. Jy kon dit nie glo toe jy daai kinders se glimlagte op hul gesiggies sien nie. “Toe hulle met daai bokse skoene voor op die verhoog staan en hulle hoor Irafaan Abrahams kondig af dit is St. Michael’s Primêr se skoene, het hulle mal gegaan. “Dit beteken daai skoene moet skool toe loop. Dit loop na jou toekoms toe. So, jy moenie omdraai nie.” Bailey sê jy kon selfs die verligting en dankbaarheid op die ouers se gesigte sien.