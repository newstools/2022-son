'N MAN van Warmbad naby Calitzdorp wat by twee geleenthede seks met sy 15-jarige stiefdogter gehad het, is Vrydag in die Oudtshoorn-streekhof tronkstraf van 30 jaar opgelê. Die 29-jarige man het onskuldig gepleit en aangevoer dat hy en sy stiefdogter in ‘n geheime verhouding was en sy beide kere toestemming gegee het. Die voorvalle het op 5 en 9 Augustus 2020 plaasgevind. In die eerste voorval was die klaagster se ma dorp toe en is die beskuldigde deur sy eie 12-jarige dogter betrap. Hy het met die tweede voorval die klaer na sy oom se huis getrek waar hy die onderdeur oopgebreek en haar verkrag het. Die klaer skryf in ‘n slagoffer-impakverslag dat sy jammer is vir die beskuldigde, haar ma en die kinders wat hy by haar ma het. Sy wou die saak terugtrek omdat almal daaronder sou ly, maar besluit dat die beskuldigde gestraf moet word vir wat hy gedoen het. Die staatsaanklaer Hyron Goulding het in sy voorvonnisbetoog  gesê dat die stiefpa in ‘n vadersposisie was en nie enige berou toon nie. Hy het volgehou dat dit ‘n geheime verhouding was en niks daarmee verkeerd was nie. “Die hof moet met vonnis ‘n duidelike boodskap uitstuur na voornemende oortreders,” het Goulding gesê. Hy het die hof vir lewenslange gevangenisstraf gevra omdat geen genade betoon moet word vir verkragters van kinders nie, Die stiefpa se regsverteenwoordiger, Wenzel Botha, het die hof versoek om in ag te neem dat dit sy eerste oortreding van dié aard is en ‘n gebalanseerde vonnis opgelê moet word. Streeklanddros Ntsoki Moni kon geen wesenlike of dwingende omstandighede vind om af te wyk van die voorgeskrewe minimum-vonnis vir verkragting nie.