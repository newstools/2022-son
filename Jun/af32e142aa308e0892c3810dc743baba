DAAR was niks fake omtrent Shireen Essop se ontvoering nie. Essop (32) is ná drie weke van hel veilig terug by haar familie, maar die stories rondom haar verdwyning wil net nie gaan lê nie. Op sosiale media het verskeie “experts” op veral TikTok hulle eie menings oor wat alles agter Essop se verdwyning gesit het. ’n TikTokker, ene Masnoena, sweer hoog en laag Essop was heeltyd in Durban en het haar ontvoering gestage oor sy ontevrede is dat haar pa sy besigheid aan haar broer wil oorgee en nie aan haar nie. Essop is Vrydagaand deur lede van die Klipfontein Mission Station-buurtwag gevind kort nadat haar ontvoerders haar in die area afgelaai het. Maar Masnoena met die vuil mond wat herhaaldelik na Essop as ’n “t**f” verwys, glo vas die jong ma was heeltyd in Durban. Al dié gissings het Essop se swaer, Hamied Essop, genoop om terug te kap. Essop sê hy kan nie veel uitwei nie, want die polisie se ondersoek na sy skoonsuster se ontvoering is aan die gang. Maar hy sê stil kan hy ook nie bly as die grootste leuens versprei word nie. Volgens Hamied het iemand die video van Masnoena Dinsdagoggend aan hom gestuur. Hy sê in ’n tyd waarin hulle verheug moet wees dat sy veilig tuis is, moet hulle nou in dié video vaskyk. Hamied sê die enigste ding wat die skepper van die video reggekry het, is Shireen se naam. Hy sê die besigheid in die video waarna verwys word, is die Essops se familiebesigheid en nié Shireen se familie s’n nie. Hy verduidelik: “Shireen is my skoonsuster en net die Here alleen weet hoekom my pa vir haar ’n besigheid sal los. “Shireen is met my broer getroud. As sy Durban toe wou gaan, kon sy mos vir my gevra het. Dan sou ek mos my Sun City gold card vir haar gegee het om te gebruik.” Volgens Hamied is Shireen steeds erg getraumatiseer. Wat sosiale media betref en al die beweringe wat gemaak word rondom sy skoonsuster se verdwyning, sê Hamied hy wens hy kon die publiek inligting gee. “Ek sal baie graag vir almal wil vertel net sodat hulle kan verstaan. Maar al sê ’n mens byvoorbeeld ’n ransom was betaal, sal hulle steeds nie tevrede wees nie. “Hulle sal wil weet hoe die sakkie lyk waarin die geld was en hoe die weer gelyk het op die dag wat die ransom betaal is.” Hamied sê hulle het intussen ’n saak teen Masnoena oopgemaak. Sy maak wilde aantygings in haar video. Hierin sê sy onder meer: “Sy (Essop) het uit haar eie in die voertuig geklim. Nou, ek wil weet hoekom kom dié storie nie op nie? Toe verdwyn Shireen vir drie weke, maar toe word Shireen in Durban gevind. Sy is toe weer teruggebring Kaapstad toe. “Die rede hoekom Shireen weg is, is omdat Shireen en haar broer ’n stryery gehad het. Hulle het ’n moerse uitval gehad oor die pa die besigheid vir die seun gegee het in plaas van haar en toe beplan sy gou ’n ransom. “Wie de f*k word ontvoer en hijack jou en jy’s un­harmed? Het julle gesien hoe sy lyk?” Masnoena gaan so ver om Essop se “kamstige” verdwyning te blame vir die Parkwood community wat so op ’n hype was oor ontvoerings dat hulle verkeerdelik die e-hail driver Abongile Mafalala vermoor het.