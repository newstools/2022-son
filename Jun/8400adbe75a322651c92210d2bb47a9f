JOHN Dobson, afrigter van die Stormers, het Woensdag bevestig Herschel Jantjies het van sy besering herstel. Die Springbok-skrumskakel behoort dus beskikbaar te wees vir Saterdag se kwarteindstryd van die United Rugby Championship teen Edinburgh in die Cape Town Stadium. Stefan Ungerer het in die Stormers se laaste game teen Scarlets hom goed van sy taak in Jantjies se afwesigheid agter die oond gekwyt. Godlen Masimla is as ’n plaasvervanger aangewend. Jantjies se terugkeer behoort egter ’n groot hupstoot vir die Kapenaars te wees. Ná 18 wedstryde en 12 oorwinnings het die Stormers in die tweede plek op die URC log met 61 punte geëindig. Daarteenoor het Edinburgh 10 van sy games gewen en in die sewende plek op 54 punte geëindig. Die laaste keer toe die spanne teen mekaar te staan gekom het, was laas jaar op 9 Oktober toe hulle met 20-20 op Murrayfield in Skotland gelykop gespeel het. Die Stormers is nou heeltemal ’n ander span in terme van personeel van die een wat voorheen teen Edinburg in aksie was. Die Kapenaars is aansienlik met hul Springbokke versterk. Dobson sê egter hy hou nie daarvan dat sy span Saterdag as die gunsteling beskou word nie. Hy het Woensdag aan Son gesê: “Ja, ek is uiteraard baie trots dat ons die span is wat die minste nederlae (4) in de kompetisie gely het. “Ek geniet nie die feit dat ons as die favourites beskou word nie, want ek dink die spanne is baie nader aan mekaar as wat mense dink. “Jy kan egter hier teen die einde gaan kyk hoe close sake nog op die log was. “Dit was baie kompleks en daar was maar net ’n verskil van sewe punte.” “Ek mag dalk verkeerd wees, maar ek dink Edinburgh het 12 spelers in geledere wat vir Skotland internasionale rugby gespeel het. “Daar was ook ’n tyd in die kompetisie toe Edinburgh bo-aan die URC log was. “Ons is dus onder geen illusies dat hulle uiters kompeterend gaan wees nie. “’n Speler soos Hamish Watson kan ’n oorlas van homself by die afbreekpunte op die grond maak. Hulle probeer om jou bal daar te vertraag. “Ons het dit beslis as ’n aspek van die spel identifiseer waar ons op ons hoede sal moet wees. Ons moet net seker maak dat ons volgende week ’n tuis-semi speel,” het hy bygevoeg.