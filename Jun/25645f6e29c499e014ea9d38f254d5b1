RASSIE Erasmus, Springbokrugby se direkteur, en Jacques Nienaber (coach van die Bokke) het Woensdag hul lys van Suid-Afrika se beste swart opkomende coaches (mans en vroue) bekendgestel. Dié lys bevat nogal 'n klomp coaches wat oorspronklik van die Wes-Kaap afkomstig is. Dié uitgekose coaches vorm deel van die Suid-Afrikaanse Rugbyunie se plan – wat deur Erasmus en Nienaber op die been gebring is – om die ontwikkeling van coaches te bespoedig. Daar is heelwat bekende name op dié lys soos voormalige Blitsbokke Paul Delport, Jonathan Moukuena en Sandile Ngcobo. In die geval van Ngcobo, blyk dit sy insluiting kan daartoe lei dat hy as die volgende coach van die Blitsbokke aangestel kan word. Ngcobo is tans die Blitsbokke se Akademiespan se coach, en daar word al vir 'n geruime tyd bespiegel dat hy dié groot job gaan kry. Renfred Dazel, tans hulpafrigter van die Blitsbokke, is ook ’n kandidaat vir Neil Powell se pos. Die Stormers se skills coach, Labeeb Levy, is ook op dié lys, terwyl Professor Wilbur Kraak van die Universiteit Stellenbosch, ook op dié lys verskyn. Behalwe vir Kraak se betrokkenheid by verskeie sportkodes, is hy tans ook 'n konsultant vir die Westelike Provinsie se klubspanne. Sy nominasie kan hopelik daartoe lei dat hy deur 'n provinsiale unie of selfs by 'n span op Varsity Cup-vlak, aangestel word. Erasmus het gesê: “Oor die jare heen het ons gesien hoe verskeie swart coaches nie die geleenthede kry om op die hoogste vlak te coach nie, en dit sluit in die Curriebeker en United Rugby Championship. Ongelukkig het daar baie min opgang gemaak. “Daarom het SA Rugby besluit om aksie te neem en die proses uit die hande van die franchises te vat. “Hierdie is die eerste van sy soort in Suid-Afrika, so ons weet dit gaan harde werk agter die skerms verg en ons sal leer om aanpasbaar te wees. “Dit was 'n absolute belewenis vir ek en Jacques om laas week coaching classes vir nabygenoeg 100 deelnemers aan te bied, en ek moet toegee, ons het ook iets uit hul ervaringe geleer. “Die coaches wat nie deel van ons finale 15 uitmaak nie, sal steeds in die program betrokke wees, net op 'n ander manier, maar hierdie is 'n baie opwindende initiatief.” 