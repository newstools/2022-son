OUDREGTER Sisi Khampepe is aangestel as kommissaris van 'n onafhanklike kommissie van ondersoek om bewerings van rassisme by die Universiteit Stellenbosch (US) te ondersoek. Prof. Wim de Villiers, die universiteit se rektor en visekanselier, het dié aankondiging gemaak. Luidens 'n verklaring van die universiteit, sal Khampepe aanbevelings aan die rektor doen om die US by te staan om sy kultuur van diversiteit, billikheid en insluiting ten opsigte van rassisme te verbeter, ten einde die waardigheid en selfwaarde van alle studente en personeel te beskerm en te bevorder. Die ondersoek kom nadat 'n wit student onlangs in 'n koshuiskamer op 'n swart student se laptop en studiemateriaal geurineer het. Die kommissie sal die volgende oorweeg: •    Voorvalle van rassisme by die universiteit, met verwysing na die onlangse voorvalle by Huis Marais en die Fakulteit Regsgeleerdheid se Regsdiens; •    Die huidige stand van diversiteit, billikheid en insluiting binne die universiteit se kampuskultuur, met spesifieke verwysing na rassisme; •    Gegewe die universiteit se standpunt dat geen rassisme geduld word nie, of die huidige strukture van die universiteit en die bestaande universiteitsbeleide, reëls en prosesse voldoende en doeltreffend genoeg is om die geleefde ervarings van studente en personeel ten opsigte van rassisme in al sy vorms aan te spreek; en •    Verwante kwessies en bekommernisse wat uit die ondersoek kan voortspruit, insluitend die behoefte aan verdere ondersoek of oorweging van verwante kwessies. De Villiers sê Khampepe het 'n uitstekende professionele reputasie, waardevolle ondervinding en is iemand wie se integriteit onberispelik is. “Ons is dankbaar dat iemand van oudregter Khampepe se kaliber haarself beskikbaar gestel het om die US by te staan met hierdie belangrike kommissie. “Die US se standpunt is dat geen rassisme, diskriminasie, vooroordeel en geweld op kampus geduld word nie. Soos reeds gekommunikeer, wil ons bestaande maatreëls versterk en nuwe omvattende maatreëls instel om skendings te beveg en wil ons hierdie maatreëls op 'n voortgesette grondslag verbeter. Die US se leierskap is sensitief vir die welstand van die hele studente- en personeelgemeenskap en die invloed wat sulke voorvalle op die US-gemeenskap het.” Die kommissie sal na verwagting teen middel Junie met sy werksaamhede begin. Die verslag met sy bevindings en aanbevelings sal op 'n datum soos ooreengekom tussen die universiteit en die kommissie aan die De Villiers voorgelê word.