AS JY voor die grootste game van jou seisoen al 15 keer agtereenvolgens aan die wenkant was, dan is daar seker geen way dat jy dan sal flop by jou eie party nie. Die Auckland Blues kon egter nie Saterdag toe dit regtig saak maak voor hul tuisskare op Eden Park die ding doen nie. Die Canterbury Crusaders het dié seisoen se voorste Super Rugby Pacific-span, die Blues, met 23-7 in die final gewen. Dit was maar ’n teleurtellende affêre as daar gekyk word na die rugby wat opgedis is. Veral nadat dié twee spanne vroeër in die seisoen vir ’n entertaining wedstryd gesorg het in Christchurch. Hierdie keer was dit ’n wedstryd wat as one-way traffic – veral in die eerste helfte – deur die besoekers beskryf kan word. Met akkurate rush defence, dominering in die lynstane en hul fisieke oorheersing , het die Crusaders die Blues geen kans gegee om ritme of momentum op te bou nie. Beauden Barrett wat so regdeur die seisoen spanne laat bonstaan het wanneer hy op hol gegaan het, was soos ’n passasier op die veld. Dít terwyl sy direkte teenstander van die Crusaders, Richie Mo’unga, tyd en spasie op die bal gehad het. Soveel tyd het Mo’unga gehad, dat hy die eerte punte van die wedstryd sommer met ’n drop goal aangeteken het. ’n Strafdoel deur Mo’unga en Bryn Hall se verdoelde drie voor rustyd het dit 13-0 in die guns van die Crusaders gemaak. Daar was egter nog hoop dat die Blues, wat gelyk het soos ’n span wat aan bom-skok ly, nog ’n comeback sou maak. Shane Christie se drie vanaf een van min oordeelsfoute deur die Crusaders het die tuisspan so ‘n bietjie hoop gegee. Vals hoop was dit toe aan die einde van die dag, want die Crusaders sou die laaste sê in die kragmeting hê toe Sevu Reece ’n grubber-skoppie opgevolg en oorgeduik het vir die finale spyker in die kis. Behalwe vir Barrett, die All Blacks se voorste losskakel, is daar ander groot name van die Blues wat ook nie die pyp kon rook nie. Die Ioane-broers, Rieko en Akira, tesame met die Rugby League convert Roger Tuivasa-Sheck, was drie nulle op ’n kontrak. Tuivasa-Sheck is vroeër in die week nog deur die All Blacks se selectors gekies vir die toetsreeks teen Ierland, maar mens wonder of hy reg is vir die next leve, as hy klaar so teen die Crusaders in ’n final floppe maak. Aan die ander kant van die spektrum het die Crusaders se groot name en All Blacks (oud en nuut) almal hul kant gebring. Manne soos Codie Taylor, Sam Whitelock, Scott Barrett, Mo’unga, Fainga’anuku, Sevu Reece, Will Jordan en selfs die makeshift-binnesenter David Havili was almal kookwater op die dag. BLUES – drie: Shane Christie; doelskop: Stephen Perofeta. CRUSADERS – drieë: Bryn Hall, Sevu Reece; doelskoppe: Richie Mo’unga (2); strafdoele: Mo’unga (2); drop goal: Mo’unga. 