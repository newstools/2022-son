BELLA Vista is ná Saterdag se sege oor Hamlets nou die enigste onoorwonne span in die Wit-Sentraal-streek van die Boland se Groot Uitdaagbeker. Daar het ’n gespanne atmosfeer op ’n koue, nat wintersdag op Prince Alfred Hamlet se sportterrein geheers, waar die spanne van die buurdorpe in die Witzenberg om waardevolle ligapunte, trots en bragging rights meegeding het. Bella Vista het die titaniese stryd met 27-23 gewen nadat hy rustyd met 7-10 agter was. Dit was egter die skopvernuf van Cameron Hufke wat die knoop in die tweede helfte met twee strafskoppe vir die span van Jonathan Fredericks (afrigter) deurgehak het. Hufke, wat vanjaar ook die skopwerk vir die Boland-Kavaliers in hul Eerste Liga-veldtog behartig het, het ook sy span se drie drieë verdoel. Dit het sy bydrae tot hulle sewende agtereenvolgende sege in vanjaar se veldtog op 12 te staan gebring. Bella se woelige agsteman, Thierry Grootboom, het twee keer vir sy span gaan druk. Ruan Manuel het skitterend afgerond en hulle derde drie gaan druk. Bella Vista skuif met 31 punte op na die tweede plek terwyl Hamlets met 35 punte ná ag wedstryde steeds aan die eerste plek vasklou. Fredericks het ná die wedstryd gesê: “Ons defence het die oorwinning vir ons ver­seker. Alle eer aan die spelers, wat egter eers laat in die tweede helfte aan die gang gekom het. “Hulle het van die afskop nét nie by ons game-plan gehou nie. Dit het sekerlik daarmee te make dat dit ’n derby was. Ek is baie trots op die spelers, al het hulle die afrigtingspan angstige oomblikke besorg.” Vir die tuisspan het Brandon Jones en Shaurick Blom elk gaan druk, terwyl die losskakel Marlin Baron albei verdoel het en drie strafskoppe oorgeklits het. Julius Flucks, afrigter van Hamlets, het ná die wedstryd gesê sy span se dissipline met die afstaan van strafskoppe het hulle die game gekos.