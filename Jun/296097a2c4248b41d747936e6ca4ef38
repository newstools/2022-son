DIE heen-en-weer-moddergooiery tussen ’n voormalige werker van die afgedankte LUR, Albert Fritz, en sy voormalige werkgewer duur voort. Lazola Ndubela sê nou die Wes-Kaapse regering speel games met sy toekoms. Ndubela sê hy gaan nou die departement van gemeenskapsveiligheid se inligtingsbeampte, Ansaaf Mohammed, in gevolge die Promotion of Access to Information Act van 2000 nader. Dit volg nadat die einste departement vandeesweek ’n persverklaring vrygestel het in reaksie op Ndabula se statement, wat hy Maandag bekendgemaak het. Son het vroeër berig Ndubela beweer die Wes-Kaapse regering het hom vir politieke doeleindes by Fritz se seksuele wangedrag-bewerings ingesleep. Daar is geen bewyse van kwaaddoen teen Ndubela gevind nie. Hy is op geen stadium van sy voorsorgverlof ingelig wat die aard van die beweringe teen hom is en wie dit gemaak het nie. Ndubela sê nou hy gaan Mohammed nader en vra vir ’n volle lys van alle beweringe teen hom wat daartoe gelei het dat hy op 24 Januarie op voorsorgverlof geplaas is. Hy gaan vra vir ’n lys van al die klaers of klaagsters. Asook afskrifte van hul beëdigde verklarings en copies van alle verslae in verband met die saak. Ndubela voeg by: “As die Wes-Kaapse regering nie vir my ’n brief wil gee wat bevestig hul ondersoeke het geen kwaaddoen teen my bewys nie, dan moet hy vir my sê wat die bewerings teen my is. “Met die onlangse statement is die aard van speletjies wat die Wes-Kaapse regering met my lewe speel nou vir almal te sien. “Hy speel met woorde en frases en gaan voort om verwarring tussen die beweringe teen Fritz en beweringe teen my te saai.” Misbruik ’n Woordvoerder van die Wes-Kaapse departement van gemeenskapsveiligheid, Ishaam Davids, sê hy kan nie op die stadium verder inligting verskaf nie. Son wou weet wanneer die departement bewus geraak het van Ndubela se beweerde misbruik van regeringseiendomme. Ook of die departement vir hom aangekla het om te verseker hy word van ontslae geraak. Die klagte is teen Ndubela gebring nadat die klaers of klaagster geweier het om teen hom te getuig in verband met seksuele wangedrag beweringe wat teen Fritz gemaak is. Die bewerings het ook gelei tot Fritz se afdanking.