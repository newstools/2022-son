NET die Border Ladies het geglo hulle het dit in hulle om die Westelike Provinsie in die final van die Premierliga vir vroue te klop. Daarom voel die Oos-Kapenaars ekstra trots oor wat hulle die afgelope naweek in die Kaap vermag het. Lusanda Dumke (kaptein) en haar Border-spanmaats het teen die verwagting in ’n baie sterk WP-span met 19-16 op die Hamilton-rugbyklub se hoofveld in Green Point geklop. Die Border Ladies het met dié oorwinning hul titel van verlede jaar suksesvol verdedig, nadat hulle daai final ook teen die Streeptruie gewen het. Dumke het gesê: “Baie het ons nie ’n kans gegee in dié game nie, maar ons het geweet wat in ons steek. “Ons het baie veggees en trots. Ons wil die WP bedank, hulle het ons ’n great game gegee, veral in die tweede helfte. “Ons het niks minder van hulle verwag nie. Hulle is ’n baie spesiale span en dit is altyd spesiaal om teen hulle te speel en te wen.” Border het nie ’n goeie begin tot die seisoen gemaak nie, maar het weer gewys waarom hulle vrouerugby se suksesvolste unie is, deur nog ’n Pemierliga-titel terug na Oos-Londen te neem.