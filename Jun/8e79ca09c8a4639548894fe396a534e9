LADISMITH. – Sy wou so graag op haar tuisdorp kom werk om haar gemeenskap te beskerm en te dien. Maar, dit was Shamielah Arendse (26), 'n polisievrou verbonde aan Tafelbaai-hawe-polsie in Kaapstad, nie beskore nie. Sy is Dinsdagaand in Delft doodgeskiet terwyl sy en vriende buite haar huis was. Sy was van diens af. Surita, Shamielah se ma is gebroke: "My kind het in 2016 by die polisie aangesluit. Sy sou heel moontlik binnekort 'n oorplasing Ladismith toe gekry het. Dit was altyd hartseer as sy na 'n naweek of vakansie moes terugreis Kaap toe. Haar pa Henry, het in Januarie gesterf en toe word sy die broodwinner in die huis.” Shamielah het twee dogtertjies Azaniah (4) en Johnishia (8)."Haar kindertjies vra baie vrae. Is mammie nog in die hospitaal? Wanneer kom mammie huistoe? En dit maak so seer," sug Surita. Kapt. Reynold Gelant, toevallig ook van Ladismith, was glo nie eager om so 'n knap cop van sy stasie te laat gaan nie, juis omdat sy so 'n goeie polisievrou was. Sers. Bennet de Wee, huisvriend vertel: "Ek het haar ondersteun in haar poging om 'n transfer te kry. Snaaks genoeg het sy enkele dae voor haar dood genoem het dat sy haar oom Sakkie so baie mis. Nou is sy en my vriend Sakkie verenig. Mag God die familie  vertroos." 