DIE blits-vleuel Lorenzo Gordon het vanjaar twee doelwitte in sy versie — om Heidelberg te help om die Superliga-titel te wen, én om die SWD-Arende se keurders te impress. Die trotse boorling van dié Suid-Kaapse dorp en voormalige Vrystaat Cheetah- junior speler (o. 21) het verlede week in sy span se wegholsege van 99-7 oor Eagle Stars vyf van sy span se 14 drieë gedruk. Terwyl hy verheug is oor sy aandeel in die drieë-fees, is hy gou om dit toe te skryf aan ’n uitmuntende spanpoging. Die 27-jarige Gordon, wat ook ’n draai by die Valke gemaak het en klubrugby vir ’n seisoen by Primrose in die Kaap gespeel het, is vasbeslote om sy heldedaad Saterdag teen Barbarians te herhaal. Gereed Heidelberg pak Baabaas in ’n Superliga-wedstryd in die D’Almeida Stadium. “Dit gaan ’n moeilike een wees. Maar ons is gereed om ons beste te lewer. “Ja, ek wil elke geleentheid gebruik om drieë te druk, want dis belangrik dat ons aanhou wen om sodoende ons doelwit te bereik — om die titel te wen,” het Gordon gesê. Hoewel hy al saam met die Arende geoefen het, het hy nog nooit die groen trui oor sy kop getrek nie. “Ja, beslis. Dit is elke speler se droom om op die hoogste vlak te speel. Ek sal graag my merk wil maak en vir die Arende wil speel. “Maar eers wag die grote vir ons in Mosselbaai. Dit is die eerste van drie wegwedstryde op ’n streep,” het die vlugvoetige Gordon aan Son gesê.