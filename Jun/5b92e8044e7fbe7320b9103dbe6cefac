DIE wenner van 23 Grand Slam-titels, Serena Wil­liams, kan nog nie met sekerheid sê wanneer sy gaan retire nie. Dié 40-jarige Amerikaner het hierdie week die eerste keer weer kompeterende tennis begin speel in die Eastbourne Ope. Sy speel dubbels saam met Ons Jabeur van Tunisië. Williams is ook een van die Wild Card entries vir vanjaar se Wimbledon-toernooi. Dis die einste toernooi waarin sy laas jaar die baan in trane verlaat het. Sy het ’n hamstring-besering opgedoen. Dit sou ook Serena se laaste deelname aan tennis vir 2021 wees. Weens haar lang afwesigheid het Williams tot 1 204 op die rankings vir vroue teruggesak. Daar is ook vrae of sy nog dit in haar het om Grand Slam-titels te wen. Sy sukkel nou al sedert 2017 om ’n 24ste een te wen om gelyk te trek met Margaret Court se rekord. Getwyfel Oor hoe lank sy nog dink sy kan speel het Williams gesê: “Ek weet nie. Ek kan (nog) nie daai vraag beantwoord nie. “Maar ek is lief vir tennis en ek is lief om te speel, anders sal ek mos nie hier gewees het nie, reg? “Ek is egter ook lief vir wat ek weg van die baan af doen, veral oor wat ek al opgebou het met Serena Ventures, dit is baie interessant.” Williams erken sy het self getwyfel of sy ooit weer sou speel, en het besluit om so lank moontlik weg van die game te bly sodat sy haar hamstring meer as genoeg herstelkans kon gee. Die Eastbourne-toernooi en Wimbledon kan dalk die enigste toernooie wees waarin Williams vanjaar speel. Sy sê haar terugkeer tot die spel vat sy maar nog one day at a time.