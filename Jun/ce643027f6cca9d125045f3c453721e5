MET ’n 22ste Grand Slam tennis-titel nou nóg nader aan ’n werklikheid, sal Rafael Nadal hoop dat sy probleem-voet nie sy kanse belemmer nie. Dié 35-jarige Spanjaard en 13-malige wenner van die Franse Ope, kom Vrydag in die halfeindstryd by Roland Garros, teen Alexander Zverev te staan. Nadal moes Dinsdagaand diep delf om die wêreld se voorste speler en verdedigende kampioen, Novak Djokovic, in die kwarteindronde uit te skakel. Hy het met 6-2, 4-6, 6-2, 7-6 (4) op Court Philipe Chartier gewen - soete wraak vir verlede jaar se nederlaag teen Djokovic in die halfeindronde. Dit het van Nadal se beste tennis tot dusver in die toernooi geverg om van Djokovic ontslae te raak. Só ook het die Spanjaard in die vierde ronde omtrent geswoeg om Kanada se Felix Auger-Aliasime in ’n marathon van vyf stelle te klop. Die ekstra rusdag, voor Vrydag se halfeindstryd, sal beslis ’n welkome meevaller vir Rafa wees. Dit sal aan hom ook die kans gee om so bietjie behandeling vir sy seer voet te kry, wat hom in die toernooie - voor die Franse Ope - begin pla het. Nadal het ook daarop gesinspeel dat die probleme met sy voet nog maklik daartoe kan lei dat vanjaar dalk die laaste keer is, wat hy in dié toernooi kom speel. Intussen word die halfeindstryde van die vroue-afdeling Donderdag beslis. Die Amerikaner Coco Gauff kan geskiedenis maak deur haar eerste Grand Slam -eindstryd te haal. Sy het reeds bo verwagting gevaar deur haar eerste halfeindstryd by ’n Grand Slam te haal - sy is boonop nou eers 18 jaar oud. Gauff pak Italië se Martina Trevisan.