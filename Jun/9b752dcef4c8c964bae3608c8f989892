STANLEY Raubenheimer het ’n ervare span gekies vir Woensdag se eerste toets teen Zimbabwe op City Park in Athlone (afskop 15:00). Dit is die eerste van twee toetse wat die Bok-vroue in die Africa Women’s Cup gaan speel. Die tweede toets is vir 23 Junie teen Namibië geskeduleer. Die toets sal die eerste vir die Springbok-vroue wees sedert die wedstryd teen Wallis in Cardiff verlede November. Raubenheimer het 13 spelers in sy span ingesluit wat laas teen die Rooi Drake in aksie was. Volgens Raubenheimer is elke wedstryd van hier af belangrik terwyl hulle voorberei vir die Rugby World Cup wat later vanjaar in Nieu-Seeland gaan plaasvind. “Sommige van ons spelers het in Saterdag se finaal van die Premierliga niggles opgedoen. “Ons het dus besluit om hulle ’n ruskans te gee,” het Raubenheimer gister gesê. “Ons probeer stadig maar seker kombinasies saamstel aangesien ons ses toetswedstryde oor het voordat die World Cup begin.” Raubenheimer het gesê daar sal geen druk op die spelers wees wat hul buiging van die bank af gaan maak nie. “Ons wil sien hoe hulle op ’n hoër vlak vaar as waaraan hulle gewoond is, maar daar sal geen druk op hulle wees om enigiets skouspelagtig te doen nie. “Hulle is nou al ’n rukkie by ons en as hulle wel speelkans kry, hoop ons om hulle te sien uitvoer wat hulle op die oefenveld gewys het.”