BAFANA Nhleko glo die diversity van die Baba-Bokke kan as een van hulle sterk punte beskou word. Die afrigter van die Ju­nior Springbokke het Dinsdag met Son gechat ná die bekendstelling van sy groep by die Markötter-klubhuis van die Paul Roos Gimna­sium in Stellenbosch. “Ja, dis inderdaad die geval. Wanneer jy Afrikaanssprekende spelers kry wat die Gwijo-liedjies leer, kan dit net goed vir die groep werk. Van die Moslem-spelers het in Ramadaan gevas. “Dit is dus ’n opvoedkundige ding. Hulle is almal nog jong manne en dit is deel van hulle lewensreis. “Die feit dat hulle in dieselfde groep aan verskillende kulture blootgestel kan word en dieselfde doelwit het, kan die groep beslis net sterker maak.” Nhleko sê die spelers se insluiting in die groep is beloning vir die talle ure van harde werk wat hulle tot dusver ingesit het. “Hulle kan uiteraard baie trots en gelukkig wees om hulself in hierdie posisie te bevind. “Dit is een ding om gecap te word, maar wat hulle voortaan hiervandaan gaan doen, is baie belangrik,” het hy gewaarsku. Die Baba-Bokke, die bestuur en die afrigtingspan reis aan die einde van die maand na Italië, waar hulle aan die internasionale o. 20-somerreeks gaan deelneem. Nhleko is bewus van die uitdaging wat vir hom en sy span in Italië voorlê. “Dit gaan baie warm daar wees. Ons weet dat dit tans sowat 37 grade daar is met die humiditeit wat ook baie hoog is. “Ons het vir ’n ruk nie internasionale rugby gespeel nie. “Ons is uiteraard baie excited om Engeland, Ierland en Frankryk aan te durf. Hulle was die topdrie-spanne in die Sesnasies-reeks. “Die grootste ding vir ons gaan wees om met dieselfde soort intensiteit te speel soos waarmee hulle vorendag gekom het. “Dit is waarom ons teen senior spanne in ons voorbereiding gespeel het. “Ek is vol vertroue in die groep wat ons gekies het en is baie opgewonde om te sien waartoe hulle in staat is, veral as hulle tot hul volle potensiaal speel,” het Nhleko bygevoeg.