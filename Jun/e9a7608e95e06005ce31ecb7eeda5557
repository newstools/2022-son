TOE meneer FW de Klerk (toe nog die president van ons republiek) in 1990 met groot bravade in die parlement afkondig dat meneer Nelson Mandela onvoorwaardelik vrygelaat sal word, het ons as comrades geglo dat ons nou ons eie regering gaan hê. Toe, het ons gedink, behoort ons regering te weet wat vir ons goed is … en dat hulle sommer self besluite namens ons neem. Ons het vir hulle (die huidige regerende party) gestem en hulle selfs ’n tweede keer daarna weer met ons stemreg vertrou. En ná elke verkiesing het ons vertroue ál minder geraak. Want, het ons intussen besef: Ons votes is vir die pop gevat. Skielik begin woorde soos retrenchments, AllPay, Sassa, load-shedding, Eskom, Zupta-gate, maskers en Covid-19 deel van ons alledaagse woordeskat word. Gelukkig was daar darem trefwoorde en name soos Wêreldbekerwenners, Caster Semenya, Wayde van Niekerk, Siya Kolisi en Cheslin Kolbe wat die hele nasie met trots gevul het. Maar andersins het ons sedert ons demokrasie maar ’n mallemeule-rit gehad. Ministers wat willens en wetens staatsgeld vir eie gewin gryp en aanwend. Geld wat dikwels juis vir die armstes onder die armes bedoel was. Mense soos oudpres. Zuma en sy roofbendes het voor in die steel-koor gesing. En baie van hulle is nog nooit gevang en tronk toe gestuur nie. Ons moordsyfers het ook sedertdien die hoogte ingeskiet. Dít nogal vir ’n land wat baie simpatie met moordenaars het, want die doodstraf is al 1995 deur ’n volbank regters van die grondwethof (die hoogste hof in die land) afgeskaf. Veral moord op kinders, eintlik kleuters onder ses, vroue, gay mans en vroue en plaasboere het ons nasionale sport geword. Die geskiedenis leer ons dat die Groot Brand van Rome destyds in 10 van die 14 distrikte (op 18 Julie 64 n.C.) uitgebreek het. Dit het groot verwoesting gesaai en brandslaners het ses dae lank onverpoos gespook om dit te blus. Daar word vertel dat Nero, die keiser in daardie stadium terwyl Rome gebrand het, ’n verhoogkostuum aangetrek en op sy lier die “Strooptog op Ilium” gespeel en gesing het! ’n Gevoellose daad van ’n leier wat duidelik ver verwyderd van sy mense geraak het! Wat het dit met ons te doen? Wel, terwyl ons met Eskom se gemors sukkel, wil die minister van sport, kuns en kultuur ’n vlagpaal van R20 miljoen laat maak. Maar die volk ly daagliks honger. Dis dieselfde minister wat sonder om te konsulteer eiehandig besluit dat die naam van ’n taalmonument in die Paarl terstond verander moet word. ’n Ander minister, dié van hoër onderwys, in dieselfde kabinet, besluit om die inheemsheid van die jongste taal (Afrikaans) wat op Afrika-bodem geskep is, se status as onderwys-taal “weg te vat”. Dis sulke sake wat ’n mens moerig maak. Moerig vir die regering wat ons met alles in ons vertrou het. Moerig omdat daar nie na behore gekonsulteer word oor sake wat die gewone man op straat raak nie. Moerig omdat ons besef dat as ons op dié trant aangaan, verdien ons seker die regering waarvoor ons stem. Moerig omdat ons tans landsleiers het wat duidelik ver verwyderd van hul burgers geraak het!