DIE polisie het 'n 28-jarige verdagte gearresteer vir die besit van vermoedelik gesteelde goedere wat aan die ontvoeringslagoffer Shireen Essop behoort. Essop (34) het op 23 Mei op pad huis toe in Weltevredenweg in Philippi vermis geraak. Sy is op 11 Junie met haar familie herenig. In 'n verklaring Woensdagaand sê die polisie die verdagte is deur speurders van hul eenheid teen georganiseerde misdaad gearresteer. Brig. Novela Potelwa, 'n polisiewoordvoerder, sê die verdagte sal na verwagting Donderdag in die Kaapstad-landdroshof verskyn. Potelwa sê soos die ondersoek ontvou, kan verdere arrestasies nie uitgesluit word nie. "Verdere besonderhede oor die saak sal na verwagting tydens die gearresteerde verdagte se hofverskyning uitkom," sê Potelwa. 