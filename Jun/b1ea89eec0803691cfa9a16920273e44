TSHEPO Motsoeneng se aanstelling as nuwe coach van Zizwe United - net voor die play-offs - het beslis die wenkbroue gelig. Dit is omdat niemand verwag het dat Julius Dube, wat Zizwe vir ’n derde keer na die nasionale play-offs sou gelei het, op só ’n kritieke tydstip paaie sou skei met die klub van Nyanga nie. Kontraktuele kwessies wat geld insluit, is voorgehou as redes waarom Dube en Zizwe se verhouding beëindig is. Dit is toé dat Zizwe se voorsitter, Zukisani Bobotyana, die 43-jarige Motsoeneng genader het om die klub na die promised land te probeer neem. Motsoeneng het tydens die span se send-off, saam met die Derde Liga-kampioen, Hanover Park, Dinsdag by die Athlone Stadium, erken dat hy onder geen illusies is oor die druk nie. “Dit is my vyfde keer dat ek betrokke is by die play-offs en die klub se derde poging en albei ken van druk. “Ons het nou ’n stage bereik waar jy alles moet doen om sukses te behaal,” vertel Motsoeneng. “Ons móét dit wen want die township maak staat op ons.” Motsoeneng, ’n voormalige goalie vir Santos, SuperSport United en AmaZulu, is nie net bekend vir sy heldedade as ’n beroepspeler nie, maar ook as coach. Dit is omdat hy geen vreemdeling is vir play-offs nie. Het hy egter op twee geleenthede misluk met Tornado om promosie na die Eerste Liga te wen. Motsoeneng het ook Bizana Pondo Chiefs van die Oos-Kaap ’n paar seisoene gelede vanuit die derde tier tot die Eerste Liga gehelp. Hy het verlede seisoen ook die Oos-Kaapse Tweede Liga gewen met Buffalo City Municipality Stars.