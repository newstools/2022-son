 DIE Kaap is vanaand weer Hollands! Dit is ’n allemintige 12 jaar sedert die Stormers en die Bulls mekaar in Orlando in Soweto in die Super Rugby-finaal aangedurf het. Daardie dag was dit die Pretorianers wat met 25-17 geseëvier het. Maar Saterdagaand was dit die Kapenaars se beurt om te celebrate nadat hulle as die United Rugby Championship-kampioen in ’n epiese eindstryd gekroon is. John Dobson (afrigter) se span was met 18-13 baas nadat die Bulls teen rustyd met 7-3 voor was. Die Bulls het van meet af aan gelyk asof hulle die oorhand oor die Stormers het. Hulle het voorlangs die pap dik aangemaak en daarin geslaag om die kontakpunte te oorheers. Hul inklimspel het onmiddellik vrugte afgewerp toe die Bulls se binnesenter Harold Vorster in die tweede minuut oorgestorm het vir hul eerste drie. Dit het gekom nadat die haker Johan Grobbelaar met ’n sterk lopie van ’n dryfmaalbeweging vorendag gekom het. Die losskakel Chris Smith het die ekstras bygevoeg om die Bulls met 7-0 te laat voorloop. Die Bulls het die Kapenaars onder geweldige druk geplaas, veral van die lynstane af. Hulle het ook kwaai druk op die Stormers se agterlyn toegepas met hul opskietverdediging. Dit beteken dat die tuisspan die meerderheid van die eerste helfte gesukkel het om gebiedsvoordeel te kry en om uit sy eie halfgebied te kom. In die tweede helfte was dit duidelik dat die Stormers heeltemal met ’n ander benadering vorendag gekom het. Nadat die Stormers onmiddellik ’n strafdoel afgestaan het, het hulle daarvoor vergoed toe die woelwater-agtsteman Evan Roos van ’n skrum af die tuisspan se eerste vyfpunter gaan score het. Libbok was die keer in die kol met die doelskop om sake met 10-10 gelykop te maak. Hierna het die Stormers verwoed begin aanval met spelers soos Deon Fourie, Hacjivah Dayimani, Damian Willemse en Warrick Gelant aan die spits. In die 55ste minute het die Bulls ’n groot terugslag beleef toe die buitesenter Cornal Hendricks vir ’n gevaarlike hoogvat op sy eweknie Ruhan Nel met ’n geelkaart van die veld gepos is. Die Stormers het die situasie uitgebuit toe hul plaasvervanger-haker André-Hugo Venter van ’n dryfmaalbeweging vanaf ’n lynstaan die Kapenaars se tweede vyfpunter gaan score het om die voorsprong na 15-10 te rek. Smith het egter sy tweede strafdoel deur die pale gejaag om die telling na 15-13 te vernou. ’n Skepdoel in die 74ste minuut deur Libbok het die Stormers net ’n bietjie meer verligting gebring en hulle toegelaat om aan die voorsprong vas te klou. Die 35-jarige Fourie, wat in sy 100ste game uitgedraf het, is agterna welverdiend as die speler van die wedstryd aangewys. “Ja, ek is vol emosies. Dit was ’n moeilike veldtog. Die Bulls het vir ons gekom, maar die boys het kopgehou en niemand het gepanic nie,” het ’n verheugde Fourie gesê. “Ons het al die speelwerk in die eerste helfte gedoen, maar het ongelukkig net elke keer die bal verloor. Ek moet eerlik wees - ek het vroeër in die seisoen nooit gedink ons sou die game wen nie. “Maar die manne het alles gegee en ek is ’n tevrede man vanaand. Ek kon nie vir meer gevra het nie en het dit vir my span in my 100ste gedoen,” het Fourie bygevoeg. Steven Kitshoff, kaptein van die Stormers, was agterna uiteraard in sy noppies met sy span se vertoning en omdat hulle as die URC-kampioen in hul eerste seisoen gekroon is. “Dit is surreal,” het die rooikop Springbok-loskopstut gesê. “Wat ’n vertoning! Ek is ongelooflik trots. Die manne het opgedaag en het alles gegee. Die Bulls het aanvanklik die oorhand gehad, maar ons het net met die game plan volhard. “Ek moet baie krediet gee aan Dobbo, ons afrigter. Hy het ons aangespoor en in onsself laat glo. Dit was ’n helse spanpoging.” 