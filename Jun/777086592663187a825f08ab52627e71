JINNE, julle! Suid-Afrika kan maar gekom het met sy flieks. Dit lyk my ons is besig om ons eie Hollywood te skep. En ek praat nie net van ons ongelooflike akteurs nie, maar ook die spanne wat die briljante flieks aanmekaar sit. Indien julle ’n wegbreek van al die slegte nuus wil hê en ’n oomblik wil vat om te vergeet wat rondom jou aangaan, is The Umbrella Men die perfekte fliek om te kyk. Ek belowe jy sal sommer lekker lag én leer oor die Kaapse minstrels. Dis ’n lekker komedie-rooftogfliek uit die pen van John Barker. Jy sal jou maag seer lag vir al die snaakse sê-goed van die Kaapse bruin mense en die karakters se humor. Daar word ook omtrent gevloek. Die rolverdeling bevat heelwat bekendes soos Irshaad Ally, Jason Cope, Abdurahgmaan Adams, Joey Rasdien, Shamilla Miller, Keenan Arrison, Christian Bennett, June van Merch, Jaques de Silva en Dann-Jaques Mouton. In die fliek word ’n klompie musikante gedwing om ’n bank te beroof tydens die Cape Town Minstrel Carnival in die hoop om hul nagklub te red wat kniediep in die skuld is. Dis ’n Robin Hood-agtige fliek. Die “verlore seun” orkestreer die rooftog van die jaar om sy familie en gemeenskap red. Wanneer die musikant Jerome Adams (Jaques de Silva) vir sy vervreemde pa se begrafnis na Kaapstad vlieg, vind hy sy pa het sy geliefde Goema-klub en die sorg van die The Umbrella Men Minstrels-groep aan hom gelos. Ongelukkig kom die klub met ’n groot oortrokke rekening, wat oor twee weke aan die bank betaalbaar is. Anders gaan die bank dit afvat in ’n shady deal wat ontwerp is deur Tariq Cupido (Abdurughmaan Adams), ’n jarelange mededinger. Jerome besluit toe om die bank self te beroof met die jaarlikse karnaval-parade as hul alibi. Met sy beste vriend, Mortimer (Keenan Arrison), wat pas uit die tronk gekom het en ’n paar musikante, sit hy ’n span saam om die plaaslike bank te beroof, dieselfde bank wat hul grond wil steel. En terwyl Jerome weer met ou vriende en die gemeenskap kontak maak, leer hy van homself en hoekom hy in hierdie spesiale plek moet bly. Hy vind ook liefde. Die fliek is regtig ongelooflik met die lekker Kaapse Klopse-beats – waarvoor Loukmaan Adams verantwoordelik was – wat jou in die oomblik plaas. The Umbrella Men word 14 Junie uitgereik en mense kan dit op eVOD stroom. eVOD is ’n app op Google Play of die Apple App Store waar jy jou al gunsteling-programme, -flieks en -reekse enige tyd en enige plek kan stroom.