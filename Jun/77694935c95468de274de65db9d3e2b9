NÓÚ sal Central moeilik gekeer word. Die vyf internasionale spelers van dié span van Athlone is terug in die Kaap en kan dalk ingespan word in Saterdag se klubhokkiestryd teen Fish Hoek. Central het tot dusver nie te goed in die liga gevaar nie, maar ongelukkig vir Fish Hoek kom hy op die verkeerde tyd teen dié kampioenspan te staan. Die coach Bruce Jacobs se span is honger vir sukses en sal bitter graag die doele wil laat inreën in dié stryd. Die spelers besef dat iets dringend gedoen moet word en Jacobs sal dus nie te veel hoef te doen om hulle te motivate nie. Manne soos Keenan Horne, Connor Beauchamp, Ryan Julius en die Cassiem- broers Mustapha en Dayaan sal enige span in Suid-Afrika laat skarrel. En dis nie asof Fish Hoek tans met groot vertroue speel nie. Dié span het tot dusver al agt sy wedstryde verloor. Skinkbord Die WPCC se mans is tans skitterend op dreef en is nog onoorwonne in die liga. Dié span kom môre teen Bellville te staan en sal beslis nie punte net so op ’n skinkbord kan verwag nie. Bellville het in sy vorige wedstryd Central ore aangesit en kan beslis nie onderskat word nie. Die span van WPCC sal ook drie van sy internasionale spelers terugverwelkom. Matt de Sousa, Sam Mvimbi en Ashlin Freddy sal die span verstewig. Die res van die top-spanne kry ruskans met die universiteite wat met vakansie is.