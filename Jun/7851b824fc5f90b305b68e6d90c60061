DIE gewilde Jazzathon, Kaapstad se enigste legendariese nalatenskapfees, vier vanjaar sy 25ste bestaansjaar en beloof om feesgangers te bederf met ’n feeservaring wat skrik vir niks. Kaapstad se Jazzathon, ook bekend as “The People’s Festival”, is terug met ’n uitsonder­like naweekreeks van feesvieringe op 17, 18 en 19 Junie in die Grand Arena, GrandWest. Aanhangers kan verwag om bederf te word met drie dae van plaaslike jazz, insluitend optredes van vermaaklikheid­sterre soos die Jazzathon All-Stars, met Cameron Ward, Don Vino, Jonathan Rubain en Kyle Shepherd, The Little Giants en The Cape Jazz Legends. Dan moet nog veel meer optredes aangekondig word. Onder leiding van George Werner het The Cape Jazz Legends ’n uitstekende reeks kunstenaars, insluitend Tony Cedras (klavier/trompet/boog), Tete Tete Mbambisa (klavier), Spencer Mbadu (bas), Alvin Dyers (kitaar) en Denver Ferness (Tromme) en spesiale optredes deur Danny Butler en Sylvia Mdunyelwa nader getrek. Ander kunstenaars op die naweek se rekening sluit in Virtual Jazz Reality (VJR), Load­ing Zone, en ’n sterbelaaide kitaar-band wat deur Cameron Ward saamgestel is. Op Sondag 19 Junie is Jazzathon trots om ook ’n middag van gospelkunstenaars aan te bied. Die geleentheid beloof om ’n uitsonderlike middag te wees met van die grootste name in gospelmusiek, insluitend Loyiso Bala, Ernie Smith, Varonica Meyer en vele meer. Die twee hoofgroepe vir die gospel meets Jazzathon is The Jesus Collective en Jonathan Rubain met die Koortjies Band. Die feesdirekteur, Craig Parks, meen hulle het alles gedoen om dit ’n buitengewone geleentheid te maak. “En daarom wil ons graag aan aanhangers wys hoe baie ons jazz-kultuur waardeer. Aanhangers sal dit waardeer dat ons ondanks die lewenskoste wat styg, daarin geslaag het om die toegangsgelde tot ’n absolute minimum te beperk. “Met dit in gedagte, het ons ook geluister na mense en het ’n naweekpas beskikbaar gestel,” sê hy. Dié pas wissel van R250 tot R350 en bied feesgangers toegang tot die Vrydag- en Saterdag-vertonings.