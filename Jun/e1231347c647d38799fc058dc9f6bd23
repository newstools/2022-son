HAAR ma het reg van die begin vir haar gesê sy gaan vanjaar vir ’n Sama-toekenning benoem word, maar sy wou dit eenvoudig net nie glo nie. Die 21-jarige singer-songwriter Jodi Jantjies vertel die skok en ongeloof het haar omtrént verlam toe sy dié week die nuus gekry het dat haar debuutalbum, Woorde, in die kategorie vir beste kontemporêre musiekalbum benoem is. Die musiekdirekteur en vervaardiger Melvin Adams het saam met Jodi aan haar debuut-album gewerk. “Hulle het my gebel toe ek in die Uber op pad na ’n writing session was. Ek het in trane uitgebars. “Dit is ’n baie groot oomblik vir my. Ek was so oorweldig.” Sy vertel opgewonde sy kon nie wag om die blye nuus met haar familie te deel nie. “Ek het my broer heel eerste gebel. Hy is tans in Spanje. Hy was so bly en opgewonde.” Daarna het sy haar ma gebel, wat van die begin af seker was dat haar talentvolle dogter beslis vir ’n Sama benoem gaan word. “My ma het gesê ek gaan benoem word, maar ek was kleingelowig. Sy het dit vas geglo. Ek, daarenteen, het geen faith gehad nie.” Jodi sê sy het baie self-doubt gehad toe sy aansoek gedoen het om vir ’n Sama-benoeming in aanmerking te kom. “Ek is laas week genooi om na die Sama event te gaan, maar ek het nie eens gegaan nie omdat ek geen hoop gehad het dat ek benoem gaan word nie. “Ek het heeltyd getwyfel of ek goed genoeg is, maar hierdie is ’n duidelike teken dat ek goed genoeg is.” Vorentoe Die jong sangeres, wat opgang gemaak het deur die ATKV Cresendo-program, vertel hierdie benoeming sal haar altyd bybly. “Kyk, al wen ek nie hierdie toekenning nie, sal ek die res van my lewe ’n Sama-benoemde kunstenaar wees. En dit is vir ’n reminder dat ek op die regte pad is en net vorentoe moet beur.” Die benoemings is Dinsdag in Johannesburg aangekondig en die Sama Awards vind op 31 Julie plaas.