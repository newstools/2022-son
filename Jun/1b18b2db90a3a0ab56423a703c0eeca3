ALLE gevestigde en opkomende skrywers word genooi om hul idees en tekste vir die sewende Teksmark, van 22 tot 27 Augustus by die Baxter-teater in Kaapstad, in te skryf. Hugo Theart, artistieke direkteur van die Klein Karoo Nasionale Kunstefees (KKNK), nooi skrywers om hul idees voor te lê. “Goeie teater begin by ’n goeie teks. En ’n goeie teks begin by ’n goeie idee wat aanklank by die tye vind. “Met Teksmark kan skrywers eers hul idees voorlê en vandaar kan ’n skryfproses begin.” Teksmark is ’n projek van die KKNK, in samewerking met die Nasionale Afrikaanse Teater-inisiatief (NATi) en die Baxter-teater, waar idees en tekste met belangstellendes in die bedryf gedeel word vir moontlike verdere ontwikkeling. Theart sê verder vele tekste wat sedert die ontstaan van dié projek by Teksmark voorgelê is, is reeds met pryse en nominasies bekroon. “Tien Teksmark-tekste is tot volwaardige produksies ontwikkel, sommiges is gepubliseer. Die jongste suksesverhale is Karatara en Agulhasvlakte, wat in 2019 tydens Teksmark voorgelê is en vanjaar by die KKNK gedebuteer het. Karatara is met die Kanna vir beste debuutwerk bekroon.” Voorgelê Die Halwe Huis is nog ’n voorstel wat aan Teksmark voorgelê is en ’n uittreksel is tydens die Oudtshoorn Teksmark in 2021 aangebied, waarna dit verder ontwikkel is en by vanjaar se KKNK gedebuteer het. Teks-idees word in alle genres oorweeg, maar komedie, satiriese tekste en tekste gemik op kinders en jong volwassenes word veral aangemoedig. Só ook word voorstelle in alle amptelike Suid-Afrikaanse tale oorweeg en veeltalige produksies word aangemoedig. Slegs tekste deur Suid-Afrikaanse burgers wat nog nooit voorheen professioneel opgevoer is nie, word oorweeg. ’n Volledige lys van riglyne vir voorstelle is op die KKNK se webblad beskikbaar waar voorstelle ook met ’n maklike elektroniese vorm ingedien kan word. Die sluitingsdatum vir voorstelle is Maandag 27 Junie 2022 om middernag.