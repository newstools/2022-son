DIE ANC in die Wes-Kaap kan nie bekostig om in die openbaar met sy lede te fight nie. Só meen Danville Smith, wat volhou hy is nog nie as ’n ANC-lid geskors nie. Dit volg ná berigte laas week dat die ANC in die Wes-Kaap Smith se lidmaatskap opgeskort het. Dit het gekom nadat hy vroeër vandeesmaand saam twee ander mans vir bedrog en voertuigdiefstal in Vredendal gearresteer is. Hy is tans op R10 000- borgtog uit nadat die plaaslike landdroshof dit aan hom toegestaan het. Smith, wat laas jaar in die Bellville-handelshof vir korrupsie en bedrog op ’n ander saak verskyn het, sê gister aan Son hy is nog nie amptelik ingelig van sy skorsing nie. Hy sê tydens ’n telefoniese onderhoud: “Ek hoor maar in die media dat ek geskors is, maar ek is nog nie intern ingevolge die prosesse daaroor ingelig nie.” Smith erken dat die ANC redes het om hom uit die party te skors, maar daar is sekere interne stappe wat gevolg moet word om dit te kan doen, hou hy vol. Hy sê verder: “Ek dink nie die ANC kan bekostig om dié te doen nie – om in die openbaar te veg, om in die media te veg nie. “Ek dink nie so nie. “Maar ek sal wag vir die prosesse wat sal volg. “Ek weet daar was laas week ’n poging om my as ’n LPP uit die wetgewer te verwyder. “Dit het egter gefaal. Ek is steeds die tesourier aan die Weskus en ’n LPP in die wetgewer.” Tydelik ’n Woordvoerder van die ANC, Sifiso Mtsweni, verduidelik: “Ons het nooit gesê hy is nie meer ’n lid van die ANC nie. “Ons het gesê sy lidmaatskap is tydelik opgeskort.” Volgens Mtsweni sal die party se aanklaer aan Smith skryf en hom inlig oor prosesse wat sal volg in verband met sy dissiplinêre verhoor. Die party soek nog regsadvies sover dit sy lidmaatskap as ’n LPP betref, voeg Mtsweni by.