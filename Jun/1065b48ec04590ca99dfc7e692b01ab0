DIE Amerikaanse president Joe Biden het Saterdagoggend geval toe hy op sy fiets naby sy strandhuis in die staat Delaware gery het, maar was ongedeerd. ’n Video wys hoe die 79-jarige president onmiddellik opstaan ná sy val. Hy sê toe: “Ek is okay.” Jacaranda FM berig Biden het saam met sy vrou, Jill, in ’n staatspark naby hul strandhuis in Rehoboth Beach gery en het gestop om met omstanders te praat toe hy geval het. Die president het aan ’n klein skare omstanders en verslaggewers gesê dat hy sy balans verloor het toe hy sy voet van die pedal af probeer haal het. Die verslag sê dat daar geen sigbare skrape of kneusplekke  weens die val was nie. “Geen mediese aandag is nodig nie,” het ’n Withuis-amptenaar gesê. “Die president sien uit daarna om die res van die dag saam met sy gesin deur te bring.” 