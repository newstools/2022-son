DIE Stormers het Saterdagaand hul plek in die halfeindstryd van die United Rugby Championship bespreek. Die Kapenaars kom nou volgende week teen Ulster in die een halfeindstryd in die Cape Town Stadium te staan. John Dobson (afrigter) se span was met 28-17 baas nadat die rustydtelling met 10 punte elk gelykop was. Die Stormers het binne die eerste twee minute bloed geruik toe die dinamiese heelagter, Warrick Gelant gaan score het na ’n puik breekslag deur die atletiese agtsteman, Hacjivah Dayimani. Die Kapenaars het egter daarna ’n groot terugslag beleef, net na Gelant se drie, toe hulle hul binnesenter Rikus Pretorius met ’n besering verloor het. Die 20-jarige Sacha Mngomezulu moes dus noodgedwonge sy debuut van die plaasvervangerbank in Pretorius se plek maak. Die besoekers van Skotland het egter nie hulself laat rattle deur daardie eerste vyfpunter van die Kapenaars nie. Hulle het sterk teruggekom met hul voorspelers. Hul harde werk is beloon met ’n drie vanaf ’n dryfmaalbeweging van die haker, Dave Cherry. Manie Libbok en Emiliano Boffelli was in die kol met ’n doelskop en ’n strafdoel, wat sake met 10-10 gelykop, ná 15 minute gemaak het. Hierna het die Stormers talle geleenthede gehad om punte aan te teken, maar hul besluitneming op kritieke tye het hulle in die steek gelaat. Gelant het 'n gulde geleentheid verbrou toe hy Edinburgh se verdediging heeltemal aan flarde geskeur het. Hy het besluit om self vir die drie te gaan, eerder as om aansluiting te vind met twee ondersteunende spelers aan sy binne- en buitekant. Dieselfde geld vir Evan Roos, wat ook toe hy ’n breekslag gemaak het. Die tuisspan het die meeste van die speelwerk in die eerste hefte gedoen, maar dit het ongelukkig nie op die telbord gewys nie. In die tweede helfte het die Stormers onmiddellik gewys waartoe hulle in staat is, toe die blitsige binnesenter Ruhan Nel ’n pragdrie gaan score het na goeie werk deur die spoedvraat Seabelo Senatla en die haker Deon Fourie. Die Stormers se agtsteman, Roos, het hierna hul derde drie gaan druk ná puik spel deur Dayimani en Gelant. Edinburgh het egter onmiddellik hierna teruggeveg met 'n drie van hul woelwater-skrumskakel Henry Pyrgos. Boffelli het die ekstras bygevoeg om die telling na 17-25 vernou. Libbok was in die kol met sy tweede stradoel wat die eindtelling na 28-17 gerek het.Puntemakers:Stormers - drieë: Warrick Gelant, Ruhan Nel, Evan Roos; doelskoppe: Manie Libbok (2); strafdoele: Libbok (3).Edinburgh - drieë: Dave Cherry, Henry Pyrgos; doelskoppe: Emiliano Boffelli (2); strafdoel: Bofelli.