’N AANTAL beskuldigdes in die verhoor waarin 20 vermeende lede van die Terrible Josters teregstaan, is ongelukkig oor vertragings in die verhoor. Die saak is gister uitgestel omdat die staatsaanklaer ’n persoonlike noodgeval gehad het met sy eie kind wat siek is. Die vermeende leier van die groep, beskuldigde een Elton “Koffie” Lenting, het die geleentheid gebruik om die hof aan te spreek. Dit kom nadat sy regsverteenwoordiger aan die hof gesê het sy kliënte is nie gelukkig oor die manier waarop die saak loop nie. “Dit is nou byna vyf jaar wat hulle in aanhouding is. Hulle is in Augustus 2017 in hegtenis geneem en sommige van hulle vroeër as dit,” het die prokureur aan die hof gesê. Koffie het aan regter James Lekhuleni gesê hy is bly die regter is weer gesond. “Ons het jou verlede week nogal gemis. Ons is gewoond om jou vier dae ’n week te sien,” sê Koffie aan die regter. Hy het aangegaan om te sê wanner dit by die vertragings of uitstellings kom, hy seker maak hy woon by, al is hy soms siek en swak maak hy seker hy gaan hof toe. “Ek weet soms is dit nie jou skuld nie en dis nie altyd in jou mag nie, omdat daar ander mense bo jou is. Ons is bly jy maak seker jy is hier, maar ek sal bly wees as jou ’n bietjie meer kan sê en sê dit is nou genoeg. Hulle moet jou toelaat om die saak te prioritiseer,” sê hy aan die regter. Hy verder gesê dit wat nou uitgekom het oor die staatsaanklaer se noodgeval, hy hom in sy gebed sal hou. Koffie het sommer gou die hof ook laat weet van sy eie nege kinders en hoe hy eers ’n maand nadat hulle siek was, uitgevind het daaroor. “Ek staan weer in lyn vir borgtog en vra dat daar na my vaderlike plig gekyk word en oorweeg word omdat ’n pa se rol belangrik is. “Ek sê dankie vir jou regverdigheid en dat die saak kan voortgaan sonder hiccups,” sê Koffie. Die saak is uitgestel tot Dinsdag.