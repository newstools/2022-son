 TWEE verdagtes sal in die landdroshof in De Aar in die Noord-Kaap verskyn op klagte van ontvoering en diefstal van ’n kar. Volgens kapt. Olebogeng Tawana, ’n woordvoerder van die polisie in die Noord-Kaap, het die slagoffer twee mans gehuur om te help om haar huis in De Aar te herstel. “Op Maandag 13 Junie het die twee mans die 30-jarige vrou oorval en haar in die Audi Q2 se boot gesit en met haar weggery. Sy het haar selfoon by haar gehad en haar ma oor die ontvoering ge­whats­app. “Haar ma het die polisie oor die beweerde voorval ingelig en daar is na die vrou begin soek. De Aar se polisie en die eienaar van Landile Security Services het saamgewerk.” Tawana sê die soektog het gelei na die Grasmere-petrolstasie op die N1 suid van Johannesburg. “Die verdagtes is gekry met die vrou agter in die boot. Sy het ’n paar kneusplekke opgedoen toe hulle haar agter in die boot ingeforseer het. Die verdagtes is toe gearresteer.” Brig. Nomana Adonis, distriksbevelvoerder van die Pixley Ka Seme-distrik, het alle rolspelers bedank vir hulle werk. — SAPD  