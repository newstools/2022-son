FAIK Davids se opvolger as hulpafrigter van die Westelike Provinsie, word later die week aangekondig. Davids se kontrak is onlangs nie hernu nie, nadat hy vir meer as 12 jaar in verskeie afrigtings-posisies by die WP, sowel as by die Cape Cobras, was. Intussen is Salieg Nackerdien, hoofafrigter van die WP, in sy noppies om met die toevoeging van die blitsbouler Dane Paterson tot sy groep vir die komende seisoen. Nackerdien sê: “Ek en Pato (Paterson) kom al ’n lang pad saam. Ek weet watter waarde hy tot die span sal voeg. Ek is ook baie beïndruk met die rookie, die veelsydige Ethan Cunningham. “Ek glo dat hy een van die sterre in die span gaan wees. Hy is een van ons plaaslike spelers wat deur die ranks kom en het vanjaar ook die nasionale o.19-span by die Wêreldbeker-toernooi verteenwoordig.” Nog ’n nuweling tot die groep is die kolwer Eddie Moore. Hy het verlede seisoen vir die Warriors gespeel. Die 29-jarige Moore spog tot dusver met meer as 7000 lopies in sy eersterangse loopbaan en sluit hom aan by top- gehalte kolwers soos Kyle Verreynne, Yaseen Vallie, Jono Bird en Tony de Zorzi, aan. Die WP se gekontrakteerde groep is: Aviwe Mgijima, Beuran Hendricks, Dane Paterson, Daniel Smith, Eddie Moore, Ethan Cunningham, George Linde, Jonathan Bird, Kyle Simmonds, Kyle Verreynne, Mihlali Mpongwana, Nandré Burger, Tony de Zorzi, Tshepo Moreki, Wayne Parnell, Yaseen Vallie.