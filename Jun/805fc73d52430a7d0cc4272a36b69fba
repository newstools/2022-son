ROBERTSON. - 'n Gesin vrees vir hul lewe oor hul tikkop-oom hulle met die dood dreig. Die situasie het al so hand uitgeruk dat die vermeende tikkop, Jeremy Wildskut (33), glo sy pa, Johannes Wildskut (66) hospitaal toe geslaan het. 'n Bewerige Johannes het aan Son gesê dat hy die geweld van sy seun nie meer kan vat nie. Die hartseer pa vertel: “Ek het twee maande in 'n coma gelê en toe ek wakker skrik, het 'n nurse my vertel dat my eie klong my amper morsdood geslaan het.” Johannes sê hy onthou niks van die voorval nie en hy is deesdae ook nie meer by sy volle positiewe nie. “My seun maak my hart seer. Praat 'n mens met hom oor die goed wat hy aanvang, dreig hy om ons almal hemel toe te stuur,” het die hartseer dêrra vertel. Die oom se dogter, Hanelie Jantjies (35), sê sy moet wakker slaap, want sy het drie minderjarige kids. “Jeremy raak behoorlik van sy kop af. Sommer enige tyd. “Dan kom hol my kinders na my toe en klou aan my vas,” het 'n betraande Hanelie vertel. Hanelie sê as haar broer vier dae in ’n maand slaap, dan is dit baie. “Die tik het sy hele lewe verwoes. Nou moet ek en Pappa met hom opgeskeep sit. “Ons het geen ander inkomste, behalwe my kinders se All Pay, maar my broer eet die koskaste leeg. Dan mag ons niks hieroor praat nie.” Jeremy het tydens Son se besoek gesê dat hy hemel toe wil gaan.