ROBERTSON. – ’n Voormalige plaaswerker claim hy is soos ’n hond by sy werk weggejaag. Maar sy voormalige werkgewer claim weer hy was só ’n slegte werker, dat hy geen ander keuse gehad het as om hom in die pad te steek nie. Willem Bukani het soos ’n baba gehuil toe hy praat van hoe hy gefire is. Bukani (33) beweer hy het 10 jaar gewerk vir Michael Viljoen, wat op sy beurt sê dat Bukani slegs drie jaar vir hom gewerk het. Bukani sê hy is verlede week gefire, en toe is sy besittings op ’n ander plaas gestoor. Meubels “Ek moes noodgedwonge vir my, my vrou en ons kinders ’n plek in McGregor kry. “Toe ek ’n paar dae later na die ander plaas gaan om my besittings te gaan haal, was van my meubels stukkend en het die rotte met my persoonlike dokumente gespeel en dit opgevreet,” vertel Bukani. Bukani sê hy het intussen ’n lawyer aangestel omdat hy wil hê Viljoen moet hom vir die skade vergoed. Viljoen sê op sy beurt Bukani se besittings was netjies gestoor op ’n ander plaas. Hy het gesê: “Bukani het sowat drie jaar gelede aan my deur kom klop om werk te soek. “Hy het baie uit die werk gebly en baie gevloek. “Ons moes hom baie kere gevra het om werk toe te kom en sy gedrag te verander. “Ongelukkig het hy nooit sy kant gebring nie en ná vele waarskuwings was daar besluit om hom af te dank,” het Viljoen bygevoeg. Viljoen sê die saak lê nou in die hande van ’n prokureur.