DIT is crunch time in die Boland Groot Uitdaag-kompetisie se Breë Langeberg-streek. Montagu en Rangers is die voorlopers in dié streek. Met die einde van die eerste ronde in sig, staan albei spanne op 36 punte boaan die punteleer. Rangers geniet die naweek ’n loslootjie, terwyl Montagu die R62-pad aanvat om Ashton te gaan pak. Montagu het agt wedstryde al gespeel, terwyl Rangers al nege keer in aksie was. Taine-Randell Booysen, Montagu se sterk losvoorspeler, wil sy 24ste verjaardag met ’n sege oor Ashton vier. Booysen, wat vroeër vanjaar sy sportvernuf as ’n swaargewigbokser getoets het, sê Ashton is ’n moeilike span om op sy tuisveld te pak. Booysen sê: “Dit is my eerste seisoen met die Montagu-klub en ek geniet dit baie. “Ons is gereed vir die stryd en ek is daarvan oortuig ons sal die wedstryd kan wen.” Booysen het 15 wedstryde vir die Boland-Kavaliers gespeel en wil die keurders weer in hom laat glo. GROOT UITDAAG SE FIXTURES Breë Langeberg Overberg Witsentraal Weskus