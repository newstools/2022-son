STELLENBOSCH FC is stadig maar seker besig om sy merk in plaaslike sokker te maak. Nadat dié klub se Premierliga-span die afgelope seisoen groot impression gemaak het, het sy Diski-span ook die PSL se Reserweliga-titel gewen. Maar nou is dié span van die Eikestad besig om te wys dat sy Academy ook een van die top-sokkerskole in die provinsie (en straks ook in die land) is. Stellenbosch FC se junior spanne het Sondag in die Denis Goldberg Cup in Grassy Park behoorlik slae in al die verskillende afdelings uitgedeel. Die kompetisie is een van die top-reekse in Safa Cape Town se sokkerkalender. Die dag het vir Stellies goed begin met die o.13’s wat All Nations behoorlik met 7-0 laat les opsê het. Maar dit was net die begin van die party. Die o.15-span moes hard veg, maar het te veel skietgoed ingehou vir FC Mimosa. Stellies het dié stryd teen die span van Du Noon LFA met 2-1 gewen. Daarna was dit die beurt van die o.17’s om te wys hoe dinge deesdae deur die klub van die Eikestad gedoen word. Dié span het Eleven Express van Hanover Park met 11-0 verniel en ’n ernstige warning aan die res van die aanspraakmakers in die kompetisie uitgedeel. Maar dit was steeds nie die einde van Stellenbosch se doelefees nie. Die klub se o.19-span het die dag afgesluit met ’n convincing victory van 4-0 oor Young Stars. Cape Town Spurs se o.17’s het Orient FC van Manenberg met 10-0 geklop, terwyl die klub se o.13’s Red Tigers met 2-0 verniel het. Gordon Igesund se Hamiltons moes baie hard veg voordat hulle Camps Bay met 1-0 met die kous oor die kop huis toe kon stuur.