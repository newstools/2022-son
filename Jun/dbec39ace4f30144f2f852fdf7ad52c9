DAAR is net geen keer aan die Proteas in Indië nie. Suid-Afrika het Sondag die tweede T20I met vier paaltjies gewen en ’n voorsprong van 2-0 in die reeks van vyf wedstryde opgebou. En dié keer was dit Heinrich Klaasen se beurt om uit te blink. Klaasen, wat aanvanklik nie in die beginspan was nie, het ’n sprankelende 81 lopies aangeteken in dié sege. Hy het Quinton de Kock vervang wat kort voor die begin ’n handbesering opgedoen het. Klaasen het hom in die sesde boulbeurt by sy kaptein, Temba Bavuma (35), aangesluit met die besoekers wat op 29/3 gestruikel het. Klaasen het skitterend gekolf en 81 lopies vanaf net 46 balle aangeteken om die Proteas op die wenpad te plaas. Die paaltjiewagter/kolwer het sewe grenshoue en vyf sesse geslaan. Klaasen en Bavuma het die grondslag vir die oorwinning gelê met ’n vennootskap van 64 lopies om die vierde paaltjie. Met De Kock uit het Reeza Hendricks die beurt saam met Bavuma geopen. Hendricks het egter net vier lopies aangeteken. Die Suid-Afrikaanse boulers het ook hulle kant gebring met die snelbouler Kagiso Rabada wat goed op dreef was. Rabada, wat in die eerste wedstryd nie te goed gevaar het nie, het dié keer die Indiese kolwers behoorlik laat sweet in die hitte. Hy het 1/15 laat kantel. Die Kapenaar Wayne Parnell het ook sy kant gebring en 1/23 geneem. Bavuma het die loot gewen en besluit om Indië in te stuur om te kolf. Die tuisspan het 148/6 in sy 20 boulbeurte aangeteken.