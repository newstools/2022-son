VROUE van die Suid-Afrikaanse Sokkervereniging (Safa) het behoorlik uitgevaar teen die presidentskandidaat Ria Ledwaba. Hulle het Ledwaba gekruisig omdat sy na hulle mening probeer om die organisasie en vrouesokker-ontwikkeling te vernietig. Emma Hendricks, hoof van Safa se vrouesokker, het Ledwaba daarvan beskuldig dat sy nie die belange van vroue se ontwikkeling en sokker op die hart dra nie. “Ons het iemand nodig wat sokker op die hart het. As jy Safa op jou hart het, hoekom breek jy Safa? Bou hierdie ding,” het Hendricks gesê. Meeding Die vroue, wat teenwoordig was op ’n Safa-kongres wat Saterdag in Sandton gehou is, het ook hulle onwrikbare steun aan die huidige president, Danny Jordaan, verklaar om voort te gaan om die organisasie te lei. Jordaan, Ledwaba en Solly Mohlabeng gaan op Saterdag 25 Junie op ’n Safa-verkiesingskongres in Johannesburg om die presidentskap meeding. Onder leiding van Safa se nasionale uitvoerende komitee (NUK)-lede Anastasia Tsichlas en Hendricks het hulle bewerings dat Safa anti-vrou is, ontken. Prestasies “Op die oomblik beweeg ons in die regte rigting, en niemand sal iets breek wat reeds daar is en ’n goeie rol speel in die ontwikkeling van vroue nie,” het Tsichlas gesê. “Dit is iets wat ons net nie wil verander nie, want ons wil voortgaan om die aantal vroue in die sport te vermeerder, die prestasies te verhoog en dit is baie belangrik. “As Safa-vroue is ons agter die president, Jordaan.”