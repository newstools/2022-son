DIE DA het die ANC uit die regeerstoel in die Oudtshoorn-munisipaliteit geskop. Chris McPherson is Woensdagaand as die nuwe uitvoerende mayor gekies. McPherson is gekies nadat die DA 'n koalisie met die VF-plus, Icosa en Suid-Kaap Staan Saam, gevorm het. Mlandeli Nyuka van die Suid-Kaap Staan Saam, is as die adjunk-mayor gekies en die VF-plus se Johan Allers is die nuwe speaker. Dit wil sê. Chad Louw, wat ná laas jaar se munisipale verkiesing op die ouderdom van 24 die jongste mayor in die land se geskiedenis geword het, dra nie meer die ketting nie. Hy het almal op sy Facebook-blad bedank wat hom die afgelope paar maande support het. Louw skryf: "Met dankbaarheid kan ek getuig, die Here is Goed. En aan sy goedheid is daar geen perke nie. "Ek bedank almal vir die ondersteuning in my tyd as Burgemeester van die Groter Oudtshoorn. "Ek sal nooit ophou om goed te doen vir ons mense nie, die geveg duur voort. "Mag God die Groter Oudtshoorn en al haar mense seën. Baie Geluk aan Rdl. Chris McPherson en sy leierskap. Ons is gou weer terug want, God is in beheer!"