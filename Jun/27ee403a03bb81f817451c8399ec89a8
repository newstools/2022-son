DIT is weinig dat 'n troue só baie opslae en “wows” veroorsaak. Wat dit nog meer noemenswaardig maak, is die feit dat ds. Farren Watt-Cloete se troue op 28 Mei, streng-privaat was.Die gastelys was beperk tot slegs 14 mense. Slegs die egpaar se twee families was daar en die res, 'n handjievol intieme vriende. Die leraar het die 14-tal vol gemaak, volgens haar daddy, Desmond Watt. Daar was ook geen strooijonkers- en meisies by die geleentheid nie, waar “geelrys geëet word” soos die Namakwalanders dit noem. Behalwe bogenoemde moes hulle rekening hou met die Kaap se bibberende koue en nat reënweer. Maar ten spyte van dit het die troue ongekende belangstelling, opspraak, opgewondenheid, en selfs blote nuuskierigheid, landwyd gewek. Farren se troue met konst, Bradley Cloete van Clanwilliam, was ook een van lang afstande. Die egpaar moes byvoorbeeld 'n hele paar honderd kilometer uit Lambertsbaai na Kaapstad reis. So ook Bradley se familie. Farren se familie het die langpad (600km) uit Springbok na die Kaap aangedurf. Haar enigste suster, Andess Watt, moes inderhaas duisende kilmeter per vliegtuig uit Dubai kom, om deel te wees van die groot dag. En selfs ds. Farren se studentemaat moes honderde kilometers ver uit Namibië travel om die dominee in die huwelik te bevestig.Maar te midde van dit alles, het dit steeds die verbeelding van duisende aanhangers, volgelinge, vriende, familie, gemeentelede en die publiek aangegryp en geroer. Die het alles begin toe die huweliksfoto’s so stuk-stuk hul verskyning op die sosiale media gemaak het. Facebook was gekleur en oorval met duisende rooi hartjies, blommetjies, prentjies en  mooi wense. Farren is die skepper van “Geite” op Tik Tok. Hier het dit nóg rowwer gegaan nadat haar trou video’s verskyn het. Derduisende mense het dit meer as een maal gekyk en “gewow”. Intussen het Farren se ma, Anne Watt, gesê dat sy geluister het na haar dogter se drome en toe by die reëlings ingeval het. “Ek is die Here dankbaar dat alles goed verloop het en sy haar droom huwelik gehad het. Baie dankie aan almal se seënwense en diegene wat saam met ons opgewonde was.” Volgens Anne support die gesin whatever Farren aanpak en doen om haar gelukkig te maak. Veral waar, en omdat sy, so 'n belangrike rol in so baie se lewens speel. Farren se asemrowende trourok is ontwerp deur iemand van haar woonbuurt Bergsig naby Springbok. Hy is die bekwame Marquen van Wyk (Fashion Haus of Maquenzi). * Voor haar troue het sy knap onder 20k volgelinge gehad. Intussen het dit teen 3 Junie, spoedig tot 20 373 volgelinge vermeerder.