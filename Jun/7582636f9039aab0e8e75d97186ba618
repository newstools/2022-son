SKOTE is Donderdagaand op 'n DA-raadslid se huis in Durban gevuur. Daar is nou talle koeëlgate in die huis van Pearl Msomi. Sy het verlede jaar in 'n ANC-wyk gewen en het toe doodsdreigemente gekry. 'n Polisiewoordvoerder, konst. Thenjiswa Ngcobo, het bevestig die Hillcrest-polisie ondersoek 'n saak van poging tot moord. "Die slagoffer was in haar huis toe sy skote hoor en gaan ondersoek instel het. Sy het gesien die venster van die sitkamer het koeëlgate in. Die motief vir die aanval is onbekend." Dis nie die eerste keer dat sy gedreig is nie. By 'n vorige geleentheid is 'n koeël op haar stoep gelos. Die keer is haar televisie getref en ander dele van haar huis.