WANNEER die Bulls teen ’n span soos die Sharks, Lions of Cheetahs te staan kom, is daar oor die algemeen nie juis veel belangstelling nie. Vir baie rugbyondersteuners is dit maar net nog ’n game. Nie iets waaroor rubrieke geskryf word nie. Sodra die span van Pretoria egter teen die Stormers speel, is dit ’n perd (of sal ek sê ’n bul?) van ’n heel ander kleur. Dan is dit nie sommer net nog ’n rugbywedstryd nie. Nee, dis oorlog. Dis die aartsvyand uit die noorde teen die een uit die suide. As daar boonop ’n beker op die spel is, maak dit die afwagting soveel groter. Saterdag was dus geen uitsondering nie. Baie ondersteuners was moerig oor hulle nie kaartjies kon kry nie, omdat daar aanvanklik probleme met die aanlyn stelsel was. Voorste Maar nie eens dít kon die geesdrif demp nie. Hoe dan anders? Dis SA se voorste twee spanne in ’n historiese eindstryd in Kaapstad. Vir my was dit ’n wedstryd van twee helftes. In die eerste sowat 30 minute het die Bulls na die beste span gelyk. Hulle het die een aanval ná die ander gedoen en die tuisspan se verdediging tot die uiterste getoets. Ná die Bulls se eerste drie het dit gelyk of hulle sterk op pad was na ’n wegholoorwinning. Hulle het die oorhand gehad en tog nie hulle kanse benut nie. As jy in ’n eindstryd nie jou geleenthede gebruik nie, kan jy maar vergeet van wen. In die tweede helfte was die Stormers ’n ander span. ’n Span met meer vuur. Dit was asof hulle in rustyd met hulle kontrakte gedreig is. Asof hulle afrigter hulle gewaarsku het as hulle nie dadelik na ’n nuwe rat oorskakel nie, gaan hulle volgende jaar vir Laeveld of Boland of SWD in ’n verwaterde kompetisie speel. Ek dink nie die Bulls weet wat hulle in daardie tweede helfte getref het nie. Ja, daar is agterna gemoan oor die ref, maar dit is natuurlik die flouste verskoning in die boek. Daar was genoeg kanse vir die Bulls om die wedstryd in hulle guns te swaai. Hulle wonder seker nou nog waar dinge skeefgeloop het. Koei Hulle het dan so goed begin. Vir ’n Bull-ondersteuner was dit ’n bitter pil. Nie net die nederlaag nie, maar veral die gespot agterna. Op Facebook moes jy goed lees soos: “’n Stormer se ma bly ’n Stormer, maar ’n Bul se ma is ’n koei.” Of: “As jou pa ’n Bloubul is en jy weet nie wat om vir hom te koop vir Vadersdag nie, koop vir hom ’n beker.” Die Bulls was so na aan ’n oorwinning en tog ook so ver. Ek wil graag saamstem met ’n sokkerondersteuner wat ná die Uefa-eindstryd tussen Real Madrid en Liverpool gesê het: “Om in ’n eindstryd te speel en nie te wen nie, is net so goed jy was nooit in die eindstryd nie.” Welgedaan, Stormers. Julle het dit verdien. Op die dag was julle honger na sukses groter as dié van die Bulls.