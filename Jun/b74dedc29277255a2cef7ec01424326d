ANTWOORDE. Dit is wat die publiek soek nadat Shireen Essop, 'n ma van Manenberg, Saterdagoggend ná byna ’n maand met haar geliefdes herenig is. Sy is omstreeks 02:00 Saterdagoggend deur die Klipfontein-buurtwag by ’n garage naby ’n informele nedersetting in Samora Machel gekry. Die buurtwag was op patrollie, op soek na ’n ander vermiste vrou toe hulle Essop kry. Dean Esau van die Klipfontein-buurtwag het aan eNCA genoem dat hy gehoor het hoe Essop polisiebeamptes by die garage om hulp gevra het, maar sy is deur die cops geïgnoreer. Die buurtwaglede het haar genader en gevra wat fout is. Essop het toe genoem sy was ontvoer, is by die garage afgelaai en wil haar man bel. Een van die buurtwaglede het genoem dat Essop haar man gebel het en hy het haar toe by die buurtwaglede gekry. Essop se familie het gevra vir privaatheid. Hulle het wel aan eNCA bevestig dat Essop privaat trauma-berading ontvang en hulle as familie is net verlig sy is veilig by die huis. Intussen soek talle op sosiale media antwoorde oor waar Essop was. Haar verdwyning op 23 Mei het landwyd opslae gemaak. Kort nadat Essop verdwyn het, was daar berigte van nog beweerde ontvoerings, wat vrae en gerugte laat ontstaan het oor ’n moontlike sindikaat. Essop se verdwyning in Mei het angs en paniek onder talle opgewek. Een Son-leser, Tania Jones-Williams, skryf: "As volk leef ons tans in vrees. Ons almal verdien om te weet wat gebeur het en nie dat dit ’n persoonlike geval is nie. Van ons leef daagliks in angs, almal se nerves is op en almal het ge-share en gebid toe sy vermis was." Colleen Willis skryf: "Indien die familie nie vrae wil beantwoord nie, moes hulle nie public gegaan het met haar verdwyning nie. Mense is vinnig om na social media te gaan, maar nou word dit n private saak." Gillian Marcus sê weer: "Ons was dood bekommerd oor die vrou en nou mag ons niks weet nie, hoekom nie?" Nog ’n leser Heather Daniels skryf: "Die is ’n saak soortgelyk aan daai boeties wat 'ontvoer' was. Vir weke is ons bombard met foto's en versoek vir gebede en om foto's te share.  Met hul veilige terugkeer ook geen verduideliking nie, net ’n verklaring met geen inligting. Dalk moet die publiek nie meer post van vermiste mense share nie en die privaatheid van die begin af respekteer."