HIERDIE is die gewilde musiek-duo RJay en LK se groot celebration om hulle kits-sukses tot dusver in die bedryf te vier. Die twee musiekmanne van Wellington het hulle musiek-tjommies, die duo Aidam-John en Lil’ Willy, genader om die Stay Viral Afridans Show saam met hulle te doen. Dié musiek-show vind môre by die Hoërskool Emil Weder in Genadendal plaas. Hoewel die “Wikkel Wikkel”-duo al by vele konserte opgetree het, is hierdie die eerste show wat deur hulle gereël is. RJay vertel hulle wil veral in klein dorpies soos Genadendal optree. “Ons het onlangs hier in Genadendal opgetree en die ontvangs was net lekker. Ons hou van klein plekkies soos hierdie.” Hoewel die duo opgang in die bedryf gemaak het, is daar nog baie dinge wat hulle hoop in die musiekbedryf sal verander. Wens RJay sê hy wens meer platforms word vir local talent in die bedryf geskep. “Ek dink daar moet meer geleenthede vir plaaslike kunstenaars wees. Ek het nou al self gesien daar is soveel talent daar buite wat ongemerk verbygaan. “Daar moet meer platforms wees, veral omdat die plaaslike kunstenaars nie altyd die voorreg het om op TV te verskyn of op die radio gehoor te word nie.” Die twee nederige musikante, wat al sedert 2014 musiek maak en verhoë saam met groot name soos The Rockets, Early B en Emo Adams gedeel het, het die Afrikaanse musiekbedryf die afgelope drie jaar gedomineer en hulle gaan nie nou laat slap lê nie. RJay deel opgewonde mee hulle het gisteraand hulle nuwe song “Ubuntu Bhako” uitgereik. En verder bly die twee net booked and busy. “Ons is elke naweek uitgeboek en dit is vir ons regtig ’n groot blessing. “Ons is baie dankbaar daarvoor. Mense kan sommer nog baie groot dinge van ons verwag.” RJay en LK vlieg ook volgende naweek Oos-Kaap toe om daar op te tree en die einde van die maand gaan hulle weer die ding laat wikkel in Bloemfontein. Ons hoop die duo bereik net hoër hoogtes.