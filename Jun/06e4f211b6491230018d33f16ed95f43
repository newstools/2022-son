DAAR is tekens dat Winston Zeederberg en sy Spurs WFC-span beloon word vir hul filosofie om hul eie spelers te ontwikkel. Spurs het laas seisoen erg gesukkel in die Wes-Kaapse Sasol League-veldtog met talle van die spelers wat volgens Zeederberg “nog nie op dié level gespeel het nie”. Maar met geduld en baie opofferinge, begin Zeederberg en sy tegniese span, nou positiewe tekens te sien. Soveel so, dat hulle nou die pas aangee in Stroom B met sewe punte ná drie wedstryde. “My groep is nog redelik jonk met 13 uit die 22 spelers wat onder 20 jaar is,” verduidelik Zeederberg. “Nege van hulle is in my starting eleven. Maar ons raak nie carried away nie, ons glo dit is ’n proses, want dit is wat ontwikkeling is. Dit is waarom ons net ons sokker op die oomblik geniet, sonder pressure.” Spurs is ná drie wedstryde onoorwonne, waarvan een ’n draw was. Saam met UCT Ladies is hulle die enigste onoorwonne spanne in die stroom, wat ook as die ‘Stream of Death’ gedoop is, met spanne soos Shosholoza, UCT Ladies, Cape Town Roses in die stroom. Zeederberg het erken dat sy spelers verras deur bo hul gewig te boks in vanjaar se veldtog. “Dis ook ’n kans vir ons ladies om te groei. “Ek glo ons leer met elke wedstryd en dit is baby steps. “Ons wil ons ladies leer om ’n complete person te wees met ’n goeie balans tussen opvoeding, sport en sosiale lewe. Wees nederig en maak ’n sukses van jou lewe,” het hy gesê.