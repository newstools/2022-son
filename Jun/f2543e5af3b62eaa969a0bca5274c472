DIE nuwe week het sommer met voorspoed begin toe cops toeslaan op ’n perseel en klomp koper in beslag geneem het. Die nuut gestigte eenheid, die Economic Infrastructure Task Team, het sy staal gewys toe hy toegeslaan het op ’n perseel in Terblansstraat, Bonteheuwel en afgekom het op koperkabels met ’n totale massa van 106 kilogram wat ’n berekende straatwaarde van R25 000 beloop. Doel Kapt. FC Van Wyk, ’n polisiewoordvoerder, sê ’n 51-jarige vrou is op die perseel gearresteer en word aangehou op klagte van die besit van gesteelde goedere en die handel dryf en verkoop sonder ’n geldige registrasie sertifikaat. Die nuwe eenheid se hele doel is om die infrastruktuur van die land te beskerm en hulle is uit op ’n mission om verdagtes in besit van gesteelde koperkabels aan te keer. Die verdagte sal binnekort in die Bishop Lavis-landdroshof verskyn nadat die klagtes teen haar geformuleer is. In ’n onverwante voorval in Elsiesrivier is nog ’n verdagte (47) betrap met gesmelte koper in sy besit. Die massa daarvan is 88 kilogram en het ’n straatwaarde van R12 300. Hy sal in die Goodwood-landdroshof verskyn.