DIE verhaal in Formule Een (F1) se veldtog vir die wêreldtitel is Sondag in Baku voortgesit met die Red Bull-span wat al weer groot punte ingesamel het. Dít terwyl Ferrari se motors in die Azerbaijan Grand Prix albei mechanical probleme gegee het en nie die wedren voltooi het nie. Wat dit diep hartseer vir die Ferrari-span maak, is dat hy die afgelope vier wedrenne elke Saterdag gedurende kwalifisering die beste gevaar het. Charles Leclerc het weer voor weggespring, maar dit beteken nou absoluut niks nie, want Max Verstappen (Red Bull) is besig om weg te hardloop op die punteleer. Dit is boonop nou Verstappen se vierde wen in ’n Grand Prix dié seisoen, terwyl Leclerc nog net twee keer die top-posisie behaal het. Sergio Pérez, wat in Monaco die wenner was, moes hierdie keer met die tweede plek tevrede wees, maar dit het hom toegelaat om Leclerc verby te steek vir die tweede plek op die F1-punteleer. Carlos Sainz (Ferrari) het intussen nou lelik uitgesak tot die vyfde plek op die punteleer. Dit is nou al die derde keer dié jaar dat Sainz nie ’n wedren voltooi het nie. In die wedloop vir die vervaardigers se titel is Red Bull ook nou ver voor, terwyl Mercedes stadig maar seker besig is om Ferrari in te haal, nadat George Russell derde in Baku geëindig het, met Lewis Hamilton vierde. F1-PUNTESTAND Renjaers (Top-5) Vervaardigers (Top-5)