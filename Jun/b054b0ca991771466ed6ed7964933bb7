DIE veiligheid van onderwysers is opnuut onder die soeklig geplaas nadat 'n onderwyser van 'n Noord-Kaapse skool verlede naweek tydens 'n rugbywedstryd aangeval is. 'n Onnie van die Hoërskool Daniëlskuil is aangeval terwyl hy as skeidsregter opgetree het. Twee leerders is intussen ná die voorval geskors. Nomusa Cele, woordvoerder van die South African Democratic Teachers Union, het aan News24 gesê, die voorval het net weer die veiligheidsrisiko's gewys wat onderwysers in die gesig staar. "Ons wil nooit sien dat so iets gebeur nie. Dit wys dat onderwysers nie veilig is nie," het sy gesê. Sy het ook haar kommer uitgespreek oor die gebrek aan respek wat deur ouers teenoor onderwysers getoon word. Sibusiso Malinga, president van die National Teaching Union, het alle optrede van geweld teenoor onderwysers veroordeel. "Voorvalle soos dié, by 'n skool of by sportbyeenkomste, kan nie toegelaat word nie. Dit is die verantwoordelikheid van skole en die onderwysdepartement om werkplekke veilig te maak." Die vakbonde se bekommernis kom ook ná verskeie voorvalle die afgelope tyd, waar onderwysers by óf naby skole vermoor is. Elijah Mhlanga, woordvoerder vir die departement van basiese onderwys, het aan News24 gesê hul hande is afgekap omdat die verhouding tussen 'n leerder en onderwyser van so 'n aard is, dat kontak verpligtend is. Hy sê leerders word deursoek en gevaarlike items word afgevat, en dat onderwysers klagte by die polisie moet lê as hulle aangerand word. 