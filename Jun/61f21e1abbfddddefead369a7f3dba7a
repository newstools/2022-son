“WAT soek ons skoolkinders in taverns?” Dit is die vraag wat die Suid-Afrikaanse digter Ntsiki Mazwai op Twitter gevra het oor die tragiese heengaan van 21 kinders in die Entabeni Tavern in Scenery Park, Oos-Londen. Sy het gevra wat die minderjarige kinders daar soek en het in dieselfde asem geëis dat die eienaar van die sjebien gearresteer word. “Ook, hoekom is ons skoolkinders in die tavern, julle?” Een twiep het parmantig gevra hoekom die celeb meen die eienaar in boeie moet wees. Moord Sy het toe gal afgegaan: “Hy verkoop alkohol aan minderjarige kinders. Daar is slegs een ingang na sy klub. “Die spuit van die pepersproei of gas om die kinders te laat vertrek, is moord. Baie wette is gisteraand oortree.” Die TV-persoonlikheid Lerato Kganyago het haar medelye aan die betrokke families gegee: “Aan die moeders, vaders, susters, broers en vriende wat direk deur die tragedie geraak is – my innige meegevoel. “Oos-Londen het ’n spesiale plek in my hart. Ek is regtig hartseer oor wat gebeur het.”