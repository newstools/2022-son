LAER Paarl (Blues) het Saterdag sy posisie op die puntelys van die Paarl-liga van die Westelike Provinsie se klubrugby-kompetisie aansienlik verstewig. Die Blues het Violets (Paarl) met ’n allemintige 100-12 op Dal Josaphat afgeransel. Die manne in blou het tot dusver daarin geslaag om altesaam sewe van hulle agt wedstryde te wen en beklee nou met 34 punte die tweede posisie op die log. Nadat hulle 100 punte teen Violets opgestapel het, behoort die Blues vol selfvertroue te wees wanneer hulle Saterdag teen River­stones te staan kom. Die Stones het ’n naelskraapse oorwinning van 32-29 oor Simondium behaal. Stones is met 17 punte tans in die sesde plek op die log, en Simondium met 21 punte beklee die vyfde posisie. Paarl Rangers, wat Young Standards net-net met 24-20 geklop het, bly ná agt wedstryde steeds die enigste onoorwonne span in die kompetisie. Rangers, wat met 36 punte op die oomblik die pas aangee in die liga, sal Saterdag op hulle wenmomentum wil voortbou wanneer hulle Simondium by die Laerskool Simon­dium gaan aandurf. Pêrel United, wat met 18-38 teen Young Gardens vasgeval het, is nog steeds op soek na sy eerste oorwinning van die seisoen. Pêrel United en Violets Paarl — die spanne wat sake vir die houtlepel in die kompetisie uitspook — gaan mekaar Saterdag op Dal Josa­phat aandurf. Vir Young Standards (24 punte) en Young Gardens (22), wat op die oomblik onderskeidelik derde en vierde op die log is, gaan daar Saterdag ook baie op die spel wees wanneer dié twee spanne ook op die Dal met mekaar swaarde gaan kruis.