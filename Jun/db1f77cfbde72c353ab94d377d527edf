DIE gewilde Velocity-halfmarathon oor 21km en die 3.5 km-pretdraf gaan Saterdag weer by die Wesfleur-sportterrein in Atlantis plaasvind. Die 21.1km gaan agter die swembad om 07:00 in Grosvenor-laan wegspring, met deelnemers aan die Pretdraf/Stap wat van 07:30 kan aantree. Mario Philander, die organiseerder van die wedloop, sê langasems kan uitsien na ’n splinternuwe roete. “Ja, ons kom nou net van die roete af en ek moet sê dit is beslis lekker vinnig en plat,” het Philander gister aan Son gesê. “Die roete is ideaal vir diegene wat graag ’n vinnige tyd of ’n persoonlik beste tyd wil hardloop. By die 9km en net ná die 13km-merk is daar ’n ligte opdraand. “Die halfmarathon dien beslis as goeie oefening vir plaaslike atlete wat vir wedlope soos die Blouberg-marathon in Julie en die Comrades-marathon in Augustus oefen.” Philander het ook laat blyk die Velocity-atletiekklub het al die skole in Atlantis genooi om aan die 3.5km-Pretdraf of stap te kom deelneem. “Ons beskou dit as ’n gulde geleentheid om die jeug in ons gemeenskap te ontwikkel en hul belangstelling in atletiek aan te wakker.” Volgens Philander gaan aanlyn inskrywings tot middernag Vrydagaand nog aanvaar word. Atlete wat egter nie by die vermoë is om aanlyn in te skryf nie, word daar voorsiening gemaak dat hulle nog op die oggend van die wedloop nog kan inskryf. Die inskrywingsfooi vir die 21.1km is R130 vir atlete wat aan klubs behoort. Atlete wat nie by ’n klub aangesluit het nie sal R210 moet opdok. Die 3.5km-Pretdraf kos maar net R30 .