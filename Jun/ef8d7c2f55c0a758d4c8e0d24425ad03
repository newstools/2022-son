DIE dokter wat reguit gepraat het oor die gemors waarin Gauteng se gesondheid-fasiliteite verkeer en geskors is, is terug by die werk. 'n Kinderdokter, dr. Tim de Maayer, het 'n ope brief aan Gauteng se gesondheidsdepartement geskryf en gesê die "verskriklike toestande van openbare hospitale dra daartoe by dat kinders sterf". Die brief is op 24 Mei deur News24 geplaas. Donderdag is De Maayer by die Rahima Moosa Mother and Child Hospital in Johannesburg  waar hy werk voorlopig geskors, maar Vrydag het Gauteng se gesondheidsdepartement gesê hy is weer aangestel. Sy skorsing is opgehef nadat hy met Nomathemba Mokgethi, Gauteng se minister van gesondheid, en die CEO van die hospitaal,dr. Nozuko Mkabayi en die hoof van die kinderafdeling prof. Ashraf Coovadia, ontmoet het. Uitdagings 'n Petisie is opgestel wat sy skorsing teenstaan en dit sê hy is "geskors omdat hy opstaan vir babas en kinders van Rahima Moosa". Mokgethi het vroeër in 'n verklaring gesê: "Gauteng se departement van gesondheid erken die probleme wat dr. De Maayer genoem het. Die departement erken daar is uitdagings in die provinsie en die land se gesondheidsdepartement en ingryping is nodig." De Maayer het gesê een van die probleme is dat die generators onvoldoende is om die hospitaal tydens load shedding te help. Daar is nie genoeg water nie en die toilette is baie vuil. Oor die laaste dekade stroom meer pasiënte na die hospitaal. Dis die tweede meeste mense in die land en die hospitaal se infrastruktuur is nie vergroot om al die mense te vat nie."