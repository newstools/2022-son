DIE Tygerberg Rugbyklub word weekliks aangespoor om ordentlike rugby vir die gemeenskap van Ravensmead te speel. Volgens Chris October, coach van Tygerberg, gaan dit alles oor wie hulle weekliks op die rugbyveld verteenwoordig. Die Tiere het Saterdag met ’n voortreflike vertoning vorendag gekom toe hulle Parow NTK oortuigend met 36-20 voor hulle begeesterde tuis­skare geklop het. October verduidelik: “Ja, dit gaan alles oor ons ondersteuners in die gemeenskap. “Ons wil hulle graag net vir ’n oomblik laat ontsnap van die swaarkry en uitdagings wat sommige van hulle op ’n dag-tot-dag-basis in hulle lewe ervaar. “Dit is iets wat ek én ons as ’n klub meedoënloos nastreef en dryf. “Die spelers begin nou almal daarby inkoop. “Ons het geensins vir Parow (NTK) onderskat nie. Dit gaan alles oor Tygerberg en om die span beter te maak. Veranderinge “Ons was met 36-6 voor en was by tye eenvoudig net skitterend. Dit was uiteraard net baie verblydend om te sien hoe die spelers net alles met dissipline uitvoer. “In die tweede helfte het ek ’n klomp veranderinge gemaak, want dit is ook belangrik vir my om die basis te verbreed, want daar is nog ’n paar moei­like games wat voorlê. “Dit is dus belangrik om diepte te probeer bou. “Daar het egter klein goedjies ingesluip wat ons ’n bietjie ritme en momentum laat verloor het.” Tygerberg het nou vier van sy sewe wedstryde gewen. Hy kom Saterdag in sy volgende game teen Villager op Brook­side te staan. Villager het tot dusver vanjaar gesukkel om aan die gang te kom, met net twee oorwinnings in ses wedstryde. Die Brooksiders het Vrydagaand hulle tweede sege van die seisoen behaal toe hulle SK-Walmer met 22-7 afgestof het. Die manne van die Bo-Kaap is nog op soek na hulle eerste oorwinning van die seisoen. October sê Villager het gaan inkopies doen en hulle span aansienlik versterk met ingevoerde provinsiale spelers soos Roelof Smit en Grant Hermanus. “Dit kan opgetel word in die uitslae van hulle laaste games. “Dit gaan heeltemal ’n ander uitdaging vir ons wees wanneer ons hulle pak Hulle teiken ons om vyf punte in te samel. “Dit gaan beslis ’n lekker uitdaging wees en ons sien uit daarna om hulle op hulle tuisveld die stryd aan te sê,” het October bygevoeg.