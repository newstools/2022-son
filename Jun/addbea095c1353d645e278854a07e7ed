MASSAMOORDE het al amper soos ’n gewoonte geraak in dié provinsie. Maar daar is ’n liederlike donker motief agter dit –drug turf en taxi-oorloë oor roetes. Só het die Wes-Kaapse polisiekommissaris, lt.genl. Thembisile Patekile, Dinsdag tydens ’n inligtingsessie gesê oor die huidige stand van misdaadsake in die provinsie. Die sessie, wat by die polisie se hoofkantoor in Groenpunt gehou is, is ook deur Reagen Allen, die Wes-Kaapse minister van polisie-oorsig en gemeenskapsveiligheid, bygewoon. Ná dié sessie het albei ’n perskonferensie gehou. Patekile brei toe meer uit oor die massamoorde wat so kort-kort die provinsie ruk. Hulpbronne Hy sê: “Wat ons in die massa-skietvoorvalle gesien het waar ons mense gearresteer het, is dat die motief handel oor bendegeweld oor turf en dwelms. “Of die taxibedryf oor ’n roete of afpersing en dan is daar vergelding.” Patekile voeg by: “Deur wat ons nou doen, probeer ons om hulpbronne van plekke waar dit die minste benodig is te ontplooi na waar dit die meeste benodig word.” Allen, wat sy pos vir net meer as ’n maand beklee, sê hy sien daarna uit om ’n verhouding met die polisieminister, Bheki Cele, op te bou. Hy sê egter die Wes-Kaapse regering staan vas met sy mening dat die afwenteling van die polisiediens na provinsiale vlak dienslewering kan verbeter. Luidens die misdaadsyfers het kontakmisdade soos moord, seksuele misdrywe, poging tot moord en rooftogte vanjaar tussen Januarie en Maart vanaf 24 215 laas jaar dieselfde tyd na 27 051 gestyg. Dis ’n toename van 2 836, het die Kaapse misdaadregistrateur, brig. Monica Swart, gesê. Swart het die syfers voorgelê. Swart sê verder nege van die Wes-Kaap se top-30 polisiestasies wat moorde betref, is ook die land se top- 30 polisiestasies wat die meeste moorde aangemeld het. Dis Harare in Khayelitsha met 59 moorde (51,3%-toename), Kraaifontein met 54 moorde (14,9%- toename), Delft ook met 54 moorde (17,4%-styging), Mfuleni met 52 moorde en Khayelitsha met 49 moorde ,wat afsonderlik dalings van 7,1% en 19,7% aangemeld het. Nyanga het ’n daling van 30,2% na 30 moorde in vergelyking met 43 dieselfde tyd laas jaar. Lwandle en Lingelethu-Wes (ook in Khayelitsha) het onderskeidelik dalings van 81,3% (29 moorde) en 40% (28 moorde) aangemeld. Samora Machel het ’n daling van 3,4% met 28 moorde aangemeld.