DIE waaksaamheid van cops verbonde aan die Vredenburg-polisiestasie het Saterdagaand twee misdadigers in hul spore gestuit. Kol. Andrè Traut, ’n polisiewoordvoerder, sê die cops was omstreeks 18:45 op patrolliediens toe hul aandag gevestig is op ’n swaargelaaide Toyota Corolla by die R27- en R399-kruising in Vredenburg. Die voertuig is voorgekeer en deursoek, wat gelei het tot die ontdekking van 302 kg koperkabel, wat deur ’n Transnet-werknemer geïdentifiseer is as eiendom van die maatskappy. Die waarde daarvan is sowat R91 000. Twee verdagtes van 43 en 46 jaar oud is in hegtenis geneem. Hulle bly in aanhouding tot hul hofverskyning Maandag in Vredenburg vir die besit van vermoedelik gesteelde eiendom. 