RICHARD Voorslag verwag om skeef aangekyk te word en heelwat banter, maar ook ’n paar grappe wanneer hy Saterdag as hulpafrigter van die Jaguars van Plettenbergbaai die Sedgefield-sportterrein binnestap. Dit is verstaanbaar, want Voorslag, ’n boorling en inwoner van Smutsville in dié Suid-Kaapse kusdorp, die tuiste van Eagle Stars, het die span in 2019 gehelp om tot die Suidwestelike Distrikte se Superliga bevorder te word. Die ervare 40-jarige slot het al ’n wye draai ná sy SWD- o. 19-speeldae gemaak. Ervare Behalwe die verskeie klubs vir wie hy in die SWD gespeel het, het hy selfs ’n draai by Raiders in Gauteng gemaak, waar hy twee jaar gejol het. “Maar, nou, ja,” sê hy, “dit is hoe sake staan. Ek is nou by Jaguars en dit is dít. Dit is rugby, of sal ek sê die wêreld van sport. “Dit gaan beslis ’n baie taai wedstryd wees. Ons was baie ongelukkig in ons vorige wedstryde, maar ek is oortuig daarvan dat ons binnekort tot ons volle potensiaal sal begin speel,” vertel hy. Ironies genoeg, die twee spanne veg om oorlewing met Stars wat heel onder aan die punteleer staan, met net vyf punte ná nege games. Die Jaguars staan op sewe punte in die 11de plek met albei spanne wat tot dusver slegs een wedstryd gewen het. Stelskopper Die manier hoe hulle teen Groot-Brak in hulle laaste wedstryd vertoon het, word nie op die punteleer weerspieël nie. Jaguars het in daai wedstryd twee weke gelede goed gespeel en as hulle stelskopper akkurater was, sou die eindtelling en punteleer beslis anders gelyk het. Maar soos derbies verloop, kan Eagles hulle vlerke begin wapper en hulle opmars in ’n moeilike situasie teen Ja­guars begin, en dalk verras. Die bepalings is: