BEAUFORT-WES. – ’n Couple hoef nou nie meer ’n balie te gebruik of bos toe te mol vir die nommer een en nommer twee’s van die lewe nie. Lenette Robinson (57) en haar hubby, Andries Plaatjies (63), het onlangs ’n splinternuwe toilet gekry in hul munisipale huisie. Destyds toe die mense in die huisies ingetrek het, was hier nie toilette vir die mense nie. Hulle moes doodeenvoudig van die bosse gebruik maak. Van die inwoners was “gelukkig” om darem ’n balie te gebruik, waarop hulle kon gaan ontspan het. Lenette sê haar een been is ’n paar jaar gelede geamputeer en dit het die innie- bos-gesittery vir haar moeilik gemaak. Andries het in 2020 ’n hewige stroke gehad en het ook baie moeilik by die balie uitgekom. Die twee lovebirds moes mekaar help om te piepie en wanneer die balie volgeraak het, was dit ’n gesamentlike stryd om die handvatsels te gebruik en dit leeg te gaan maak. Mayor Gayton McKenzie en sy span het onlangs die nood van die couple raakgesien, en dadelik ingespring om ordentlike spoeltoilette vir hulle aan te bring. McKenzie sê dis sy doel om verligting te bring en die lewe makliker vir mense te probeer maak. Volgens McKenzie is hulle ook tans besig om die slaggate wat ook ’n groot kopseer is vir motoriste te herstel. Lenette en Andries het skaars woorde gehad om hul vreugde te verwoord, maar het almal bedank wie ingespring het om hul omstandighede te verbeter.