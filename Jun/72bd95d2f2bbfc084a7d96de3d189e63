DIE trane van vreugde en trots het Dinsdagoggend in die Paarl gevloei. Dit is toe Salmaan Moerat se ouers, Nazim en Gayaat, die nuus ontvang het dat hul seun in die Springbok-span ingesluit is vir Saterdag se eerste van drie toetse teen Wallis op Loftus Versfeld in Pretoria. Die 24-jarige slot van die Stormers is saam met Elrigh Louw, ’n losvoorspeler van die Bulls, die twee nuwelinge wat in die Bok-groep van 23 spelers ingesluit is. Moerat, wat 2 meter in sy rugbystewels staan en die skaal op 116kg laat kreun, gaan saam met Louw na verwagting hul Bok-debuut van die bank af maak. “Ja, ons was uiteraard baie trots toe ons die nuus van sy insluiting hoor. “My vrou was veral baie emosioneel aangesien ’n ma maar altyd ’n sagte plek vir haar seun het,” het Moerat snr. aan Son gesê. Moerat sou beslis al vroeër sy buiging vir die Springbokke in die reeks teen die Britse en Ierse Leeus gemaak het, maar het ongelukkig ’n nekbesering opgedoen wat hom ses maand buite aksie gehou het. Die hemelbesem was laas jaar op die Bokke se jaareindtoer van Europa, maar het nie speelkans gekry nie. “Salmaan het vroeër vanjaar ’n kniebesering opgedoen. Gelukkig was dit nie nodig om te opereer nie. Hy het baie hard hiervoor gewerk en het die afgelope tyd weer sy beste peil herwin en goeie rugby vir die Stormers begin speel. “Ek is net baie bly hy kry nou sy kans. Hy’s nog baie jonk en moet net seker maak hy gryp sy kans met albei hande aan en probeer soveel as moontlik in die Bok-omgewing leer,” het Moerat snr. bygevoeg. Werk Volgens Salmaan is dit ’n ’n lewenslange droom wat uiteindelik nou verwesenlik word. Hy het oor sy insluiting in gesê: “Dit is obviously baie emosioneel vir my en my familie. Dis iets waarvoor ek vir ’n baie lang tyd werk. “Die geleentheid is nou hier. Dit gaan alles oor wat ek aan die span kan bydra. Ek hoef niks fla­shy te wees nie. Ek moet net my rol ken en dit op die veld gaan uitvoer.” Jacques Nienaber, die Bokke se coach, het oor Moerat gesê: “Ek werk al sedert 2015 met hom. Hy was nog altyd ’n leier – nie net by die Stormers nie – maar ook by die Junior Bokke. “So, sy leierseienskappe is een van sy sterk punte. Eerstens is hy nie net ’n goeie mens nie, maar is hardwerkend. Hy kan ge-coach word en is baie fisiek. Dit is vir my wat uitstaan van Salmaan is.” Die Springbok-span is: Damian Willemse, Cheslin Kolbe, Lukhanyo Am, Damian de Allende, Makazole Mapimpi, Elton Jantjies, Faf de Klerk, Jasper Wiese, Franco Mostert, Siya Kolisi (k), Lood de Jager, Eben Etzebeth, Frans Malherbe, Bongi Mbonambi, Ox Nché. BANK: Malcolm Marx, Steven Kitshoff, Vincent Koch, Salmaan Moerat, Elrigh Louw, Kwagga Smith, Herschel Jantjies, Willie le Roux