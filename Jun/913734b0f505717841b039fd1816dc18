TWEE mense is doodgeskiet en twee ander gewond in 'n skietery laat Sondagmiddag, by die eens berugte Little House on the Priarie in Belhar. Op hierdie stadium is details rondom die omstandighede nog vaag. Die polisie was vroeg Sondagaand op die toneel en fynkam die gebied vir leidrade. Die toestand van die gewondes is op hierdie stadium ook nie bekend nie. Kol. Andre Traut, polisiewoordvoerder, bevestig die skietery omstreeks 16:50 Sondagmiddag. "Twee mans van 19 en 23 is doodgeskiet, terwyl twee mans van 16 en 28 gewond is toe onbekende verdagtes op hulle begin skiet het." Volgens Traut is nog geen arrestasies gemaak nie en word die omstandighede ondersoek. 