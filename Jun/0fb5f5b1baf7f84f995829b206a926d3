RAFAEL Nadal se rekord van 14 seges in sy vorige 14 Franse Ope finals, onderstreep sy great­ness op die kleibane van Roland Garros — ’n ondenkbare rekord wat nog baie generasies lank sal staan. Dit is nadat hy Casper Ruud binne twee uur en 17 minute met 6-3, 6-3, 6-0 verslaan het in Sondag se final in Parys. Die 36-jarige Spanjaard is ook nou die oudste manskampioen in die Franse Ope se geskiedenis. Nadal het in die proses sy mede-Spanjaard An­drés Gimeno (34) se rekord wat sedert 1972 gestaan het, verbygesteek. Nadal loop ook voor met 22-20 Grand Slams teenoor Roger Federer en Novak Djokovic in die wedloop om te sien wie die meeste mans-titels kan verower. Daar is ook baie bespiegeling oor Nadal se toekoms. Die kampioen het bitter min verklap oor of dit dalk sy laaste Franse Ope toernooi sal wees. Nadal meen dit is moeilik om sy emosies te beskryf. “Ek het nie gedink ek gaan hier wees nie,” erken Nadal. “Dit beteken baie vir my, want dit het baie geverg om in dié posisie te wees. “Dankie vir jul ondersteuning, wat tot my sukses bygedra het.” Intussen het die Amerikaner Coco Gauff ’n tweede hartverskeurende nederlaag in die final van die Franse Ope gely. Dit was toe sy en haar landgenoot Jessica Pegula Sondag deur Caroline Garcia en Kristina Mladenovic in die dubbelspel-eindstryd vir vroue geklop is. Die Franse paar het 2-6, 6-3, 6-2 gewen om die 2022-titel by hul 2016-Roland Garros-oorwinning te voeg. Saterdag het die 18-jarige Gauff die enkelspel-eindstryd in skoon stelle verloor teen Iga Swiatek van Pole. “Hopelik kan ons in die toekoms een wen,” het Gauff aan die skare gesê en die atmosfeer by die baan geloof. “Die groep was nogal cool, ek het gedink ek is by ’n Amerikaanse voetbalwedstryd,” het Gauff ten slotte gesê. — AP