SILVERTREE wil graag voortbou op sy erfenis en die klub tot nuwe hoogtes vat. Só het Adnaan Begg, voorsitter van Silvertree-rugbyklub, Woensdag aan Son gesê oor die visie wat hy en die bestuur van die span in gedagte het. Silvertree, wat in 1954 gestig is, kom Saterdag in ’n City League-klubrugbyderby van die Westelike Provinsie teen een van sy aartsvyande, Hamediehs, op Vygieskraal in Athlone te staan. Die klub is vir die afgelope 15 jaar by Malta Park in Observatory gesetel. “Ek noem dit ons nuwe Mekka, omdat ons spelers van oral af kom,” het Begg gesê. Silvertree het tot dusver vanjaar vier wedstryde sedert die maand van Ramadaan gespeel. Die manne met die groen-en-goud-truie het hul eerste twee games verloor met nederlae van 13-20 teen die pasaangeërs in die City League, Masiphumelele, en 12-15 teen Polisie. Hulle het egter in hul laaste twee kragmetings Young Ideas met 31-15 en Western Zebras met 33-14 geklop. Die Trees wil dus graag Saterdag daardie wen-momentum voorsit wanneer hulle Hammies gaan aandurf. “Ja, daar is uiteraard ’n ryk geskiedenis en rivalry tussen dié twee gemeenskap-klubs,” het Begg gister gesê “Ons wil graag ’n statement maak, omdat Hamediehs tans goed op dreef is. “Ons het hulle al ’n paar keer geklop en hulle het ook al die oorhand oor ons gekry. “As ek dit reg het, is hulle tans one-up vir ons vanjaar. Al is daar groot wedywering tussen die twee klubs, bly ons steeds vriende wanneer ons van die veld af stap.” Begg sê hy verwag dat die atmosfeer en die gees Saterdag by die wedstryd gaan wees soos in die dae toe die twee spanne mekaar voor eenwording in 1992 op die Green Point Track die stryd aangesê het. “Vir beide klubs is dit maar altyd ’n groot game. “Ons verwag dat daar met dieselfde soort gees gespeel gaan word omdat dit deel van die heritage tussen die twee spanne is. Dit gaan uiteraard baie goeie memories terugbring. “En dit was maar nog altyd die geval dat die span wat met die oorwinning uit die stryd tree, van die game af wegstap met die bragging rights,” het Begg verduidelik.