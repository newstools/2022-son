DIE Noord-Kaapse hooggeregshof het ’n tiener tot 18 jaar gevangenisstraf gevonnis vir die verkragting, moord en roof van ’n bejaarde. Die 17-jarige het ’n gestremde 81-jarige vrou in haar huis by Cassel-dorpie naby Kuruman aangeval. Hy is in Julie verlede jaar ná die voorval vasgetrek en is sedert sy inhegtenisneming in aanhouding. Olebogeng Tawana, provinsiale polisiewoordvoerder, sê die beskuldigde het in Julie 2021 ’n bejaarde vrou by haar huis aangeval. “Hy het haar verkrag, vermoor en van haar besittings beroof." Die beskuldigde is skuldig bevind en as volg gevonnis: Aanklag 1, roof verswarende, 15 jaar gevangenisstraf; aanklag 2, moord, 18 jaar gevangenisstraf; aanklag 3, verkragting, 18 jaar gevangenisstraf. Die vonnisse is gelas om samelopend uit te voer. Die beskuldigde sal 'n effektiewe 18 jaar gevangenisstraf uitdien. 