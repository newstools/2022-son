DIE girlfriend van die ontslape Jamie Bartlett sukkel om sy dood te verwerk. Hy is verlede maand aan ’n hartaanval oorlede. Rosa Onious het ’n video op Instagram gepost met foto’s van hulle laaste aand saam uit met Lady Gaga se “I’ll never love again”, wat speel. Die tweetjies was by die 012 Lifestyle Brooklyn in Pretoria waar die voormalige Rhythm City- en Isidingo-akteur ’n geleentheid aangebied het. Die onderskrif lees: “Dit was letterlik die laaste nag wat ek saam met jou deurgebring het. “So gelukkig, so verlief en vol lewe, ek sal enigiets gee om weer na hierdie aand terug te gaan. Want as ek geweet het dit sou ons laaste aand gewees het wat ons ooit saam deurgebring het, sou ek jou wakker gehou het. “As ek geweet het jou hart sou ingee, sou ek myne met jou gedeel het. “Wat die seerste is, is die feit dat ek jou nooit weer so sal kan vashou, praat, drukkies gee of soen nie. Dit voel of my hart uit my bors geruk is en dit is so seer. “Ek het nog soveel waaroor ek met jou moet praat. “Ek sukkel om sonder jou klaar te kom. “Niks maak meer sin nie. Ek is verpletter en leeg.” Onious het tydens die gedenkdiens vir die bekroonde akteur gesê ’n deel van die huis ruik steeds soos hy, en dat dit moeilik is. Bartlett (55) is op 23 Mei in sy slaap dood aan ’n hartaanval. ’n Gedenkdiens is verlede week vir die veteraanakteur in Soweto gehou, dae nadat hy in ’n private seremonie in Kaapstad ter ruste gelê is. Volgens ’n Huisgenoot-artikel van November 2020 het die paartjie meer as ’n dekade gelede op ’n aand uit in Melville ontmoet. Die vonke het egter glo eers begin spat toe hulle in November 2019 weer herenig het.