DIE Wes-Kaapse departement van infrastruktuur ondersoek die moontlikheid dat 'n sindikaatnetwerk betrokke is by die verkoop van regeringshuise. Dit kom nadat Tertuis Simmers, Wes-Kaapse minister van infrastruktuur, 'n begunstigde van die Highbury Park Housing Project in Kuilsrivier kennis moes gee om 'n huis te ontruim wat intussen vir R450 000 verkoop het. Simmers maak dit duidelik in 'n verklaring dat 'n verkoopsooreenkoms begunstigdes verbied om hul huise binne die eerste 8 jaar te verkoop sonder om die departement eerste opsie te gee. Hy sê bekommerde gemeenskapslede het oor die onwettige transaksie gekla, waarna die ondersoek begin is. "Vroeër in Maart het ek die area besoek om die geldigheid van die klagtes vas te stel en dit was nogals hartseer om te leer dat sommige van die huise ontruim is enkele dae nadat die begunstigdes ingetrek het," sê Simmers in 'n verklaring. "Ek het die gemeenskap belowe dat die departement remediërende stappe onder leiding van ons regsdienste gaan neem om huise terug te vat wat onwettig verkoop is." Simmers sê die spesifieke begunstigdes is kennis gegee om binne 14 dae te gee, waarna hulle die perseel moet ontruim. Hy sê met 568 000 mense wat op die Wes-Kaap se behuisingsdatabasis geregistreer is, kan sulke "gewetenlose gedrag" nie geduld word nie.