LADISMITH. - Diefstal van duisende rande se brandstof en motorbatterye van die plaaslike brandweervoertuie. Dít was die werk van gewetenlose diewe wat verreikende gevolge kon hê. ’n Inwoner, wat nou saam met die brandweerdienste werk, vertel: “Hierdie daad grens aan iets amper soos moord. “Sê nou net daar was daardie tyd ’n brand en mense se lewe is bedreig? “As die brandweerwa nie kon start of ry nie, kon mense dalk doodgebrand het. Wat as dit die dief of diewe se eie mense was wat onder die sinlose daad moes deurloop?” Die Kannaland-munisipaliteit sê die diefstal kan selfs die brandweerdienste tot stilstand bring. Inwoners het uiteenlopend op die diefstal gereageer. Riaan Bell, ’n inwoner, kla: “Groot asseblief, Kannalanders. Myns insiens is diens­lewering reeds gesteel.” Soebat Dirk Heradien het gevra waar die wagte tydens die diefstal was. Jakob Willemse van Calitzdorp kla: “Dit is net so erg soos kabeldiefstal. “Ons soebat al lank dat al vier dorpe in Kannaland ten minste sy eie brandweerlorrie moet hê, want soos nou kon daar dan darem nog drie ander brandweervoertuie beskikbaar gewees het, nie waar nie?” Die raad het ’n beroep op inwoners gedoen om nie gesteelde goedere te koop nie. Inligting kan aan die plaas­like polisie deurgegee word en sal as vertroulik gehanteer word.