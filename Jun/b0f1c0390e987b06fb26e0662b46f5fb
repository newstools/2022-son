TSHEPO Motsoeneng, die coach van Zizwe United, en sy span het albei reeds hulle regmatige teleurstellings in die nasionale play-offs beleef om te weet dat die son weer sal skyn ná enige treurmare. Dit volg ná Motsoeneng se sesde en Zizwe se derde mislukte poging in ’n nasionale Eerste Liga-play-off-reeks in Noordwes. Motsoeneng het by twee geleenthede reeds sukses behaal, maar ’n derde was buite bereik van hom en sy span. Dit is juis waar hulle dit swaar vat. Zizwe voel hulle het die gemeenskap van Nyanga, asook die breë Kaap, gedrop. “Ons het geen ander keuse as om dapper te wees en ons kop omhoog te hou nie,” het Motsoeneng via Whats­App aan Son gesê. Dinge het goed gelyk vir Motsoeneng-hulle toe die Kaapse verteenwoordiger vir Dikwena United van die Vrystaat met 2-0 geklop het in sy eerste wedstryd van die play-off-reeks. Dit beteken dat Zizwe minstens moes draw teen MM Platinum van Gauteng in sy tweede wedstryd, maar dit was egter te veel gevra. Zizwe het ongelukkig met 0-1 vasgeval en sodoende was dit neusie verby vir sy aanslag op promosie tot GladAfrika se Eerste Liga. Zizwe is ook bewus daarvan dat hy sy eie vyand is met talle verspeelde kanse in die stryd wat tot sy ondergang gely het. Dit is die einste Platinum en Magesi FC van Limpopo wat promosie tot die Eerste Liga gewen het. Platnium vervang Jomo Cosmos, terwyl Magesi die TS Sporting vervang in die sogenaamde graveyard-liga.