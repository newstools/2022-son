NÁ AL die jare bly die gehalte van swaargewig-boks in Suid-Afrika steeds om van te huil. Die opflikkering wat Tian Fick en Juan Roux gebring het was toe net tydelik. Saterdagaand by Emperors Palace het die verdedigende SA kampioen, Josh Pretorius, erg teleurgestel teen Chris Thompson en al 12 rondes verloor. Pretorius was lusteloos en het in geen stadium gelyk of hy die energieke Thompson sou stuit nie. Roux en Pretorius se vertonings sedert Maart is ’n massiewe teleurstelling vir die Golden Gloves-promotor Rodney Berman. Hy het gehoop dat ’n nuwe ster na vore sou tree om saam met Kevin Lerena die land se swaargewig-vlag te dra. Lerena boks juis in September by Emperors Palace teen ’n “gerespekteerde” bokser wie se naam binnekort bekend gemaak sal word. Intussen sê Roux is hy oorgehaal om die SA titel terug te wen.