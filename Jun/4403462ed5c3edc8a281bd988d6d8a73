DAMIAN Willemse glo sy besluit is regverdig om laas jaar ’n aanbod van die Bulls van die hand te wys en eerder by die Stormers aan te bly. Die 24-jarige veelsydige agterspeler het ’n massiewe rol gespeel in die Stormers se sukses in vanjaar se United Rugby Championship-veldtog. Dis waar die Kapenaars laas week die Bulls met 18-13 in die eindstryd voor hul tuisskare in die Cape Town Stadium afgestof het. Willemse het oor sy besluit om in die Moederstad aan te bly aan Son gesê: “Ja, daar was gesprekke met die Bulls, maar ek en John (Dobson), afrigter van die Stormers, kom baie lank aan. “Dobbo het vir my gesê wat die doel hier is. Daar was oop gesprekke met die Bulls, maar ek het geweet my hart is hier by die Stormers en die Westelike Provinsie. “Ek was bewus wat die doelwit en die visie tot 2023 was. Ek het altyd geweet ek sou hier bly en is uiteraard gelukkig met alles wat ons vanjaar vermag het. “Dit maak dinge net meer exciting vir wat volgende jaar voorlê. Die Stormers het die Bulls vanjaar drie keer in die URC-kompetisie geklop.” Willemse onthou die vorige jaar was dinge heeltemal anders. “Ons het laas jaar drie keer teen hulle verloor. So, vanjaar was dit bietjie persoonlik. Ons het geweet as ons hulle uit wil skakel, sal ons hulle tuis en weg van die huis moet klop. “Die coaches het opgekom met die planne en die manne het almal daarin ingekoop.” Die boorling van die Strand het in 2017 ’n Currie Cup-titel met die WP gewen. In 2019 was hy lid van die Springbok-span wat die World Cup in Japan verower het. Nou spog hy ook met die titel as URC-wenner met die Stormers. Groot “Ja, ek was gelukkig om die oorwinning van die Currie Cup sowel as die World Cup op ’n jong ouderdom te ervaar, maar hierdie URC-titel is iets spesiaal. “Ek dink nie dit het al by almal ingesink nie. Om ’n toernooi soos dié te wen met die kaliber van spanne in Europa is groot. Ek dink nie ons verstaan wat ons vermag het nie. “Vir die mense van die Kaap en die spel van rugby in Suid-Afrika is dit baie groot. Daar is baie faktore wat bygedra het tot ons sukses. “Om 11 games op ’n ry te wen en met ál die odds teen ons, is beslis ’n uitsonderlike prestasie,” het ’n trotse Willemse gesê.