DIE Bridgton-kliniek in Oudtshoorn het Maandag in samewerking met verskillende rolspelers ’n baie suksesvolle kinderbeskermingsdag by die Dorkas-kleuterskool in Bridgton aangebied. Volgens Nadia Ferreira van die Wes-Kaapse Departement van Gesondheid was die doel van die dag grootliks om bewustheid te skep oor die beskerming, veiligheid, gesondheid en welstand van kinders. Rolspelers wat die dag teenwoordig was, was die Departement van Maatskaplike Dienste, die Oudtshoorn Hospitaal, Famsa, die SAPD, Bridgton WOW-klub, Kindersorg, GCIS en Dorkas. Volgens Ferreira toon statistieke dat ’n groot aantal jong kinders tekens van wanvoeding toon terwyl baie kinders gebuk gaan onder fisieke, seksuele en emosionele mishandeling. Groot klem is by dié geleentheid daarop geplaas om te verseker dat elke kind sy of haar volle potensiaal bereik volgens die inisiatief Eerste Duisend Dae (EDD). Die bestuurder van die Bridgton-kliniek, suster Carina Engelbrecht, het in haar toespraak kommer uitgespreek oor die toename in tienerswangerskappe in Oudtshooprn. Getoets Volgens haar het die Bridgton-kliniek van Januarie tot Maart vanjaar altesaam 78 jong meisies van 15 tot 19 jaar oud positief getoets vir swangerskap. Sy sê ongereelde skoolbywoning het dalk ’n groot bydrae daartoe gelewer. Sy het voorts die departement se rol om kindersterftes te beperk, beklemtoon: “Ons strewe is gesonde gemeenskappe.” Die Bridgton-sektorbestuurder van die Oudtshoorn-polisie, kapt. Johanna Nortjé, het haar kommer uitgespreek oor die toename in geweldsmisdaad waarby kinders betrokke is. Voorts is boeliery en dwelmgebruik deur leerders die ander groot kopsere vir die polisie. Volgens Nortjé is ’n 12-jarige meisie onlangs by ’n laerskool positief getoets vir tik en ander dwelms en is ’n 16-jarige vasgetrek wat ’n skoolsaal aan die brand wou steek. 