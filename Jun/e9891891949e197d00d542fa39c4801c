DIS nat. Dis koud. Dis onmenslik om so te woon. Só voel James November, ’n inwoner op die plaas Klein Jacobsdal in Blackheath wat sedert Januarie in ’n con­tainer op dieselfde plaas bly nadat inwoners moes trek om plek te maak vir die Welmoed-behuisingsprojek. November sê dis ’n nagmerrie wanneer dit reën. En die onlangse stortvloed reën was vir talle net weer ’n reminder van die nagmerrie waarin hulle hul bevind. Opgestaan Son het voorheen berig oor dié inwoners wat so swaar kry dat hulle die kos op die vullishope wat die varke nie wil hê nie, gaan deursif vir iets te ete. November vertel: “Ek het drie-uur die nag opgestaan toe dit so hard gereën het. Toe ek my voete van die bed af op die grond sit, het ek in poele water getrap. “Ek moes hardloop om die krag af te sit omdat dit so gevaarlik is en ek is bang ons kan doodskok, want ons bly letterlik in die water.” Hy sê die water het oor die pad tot binne in hulle blyplekke gestroom. “As dit so hard reën, dan kom daar sommer modder saam met daai water in die huis. “Die modder lê nog hier. Dit is nie nou so erg nie omdat ons hier skoongemaak het, maar ons kan dit nie elke keer doen nie,” sê hy. Sy vrou, Sue-Ellen Booysen, sê hulle ysige omstandighede is g’n goed vir ’n mens se gesondheid nie. James sê hy raak moedeloser by die dag. “Ek moes al meubels weggooi as gevolg van die water wat dit beskadig het. Ek voel ons is beter op die plaas waar ons voorheen gewoon het. “Dit was geriefliker. Ek voel ons word soos varke behandel ... dít terwyl ons mense is. “Ek is 67 jaar oud en is ook nie die gesondste mens nie. Maar niemand, niemand sien ons raak nie.” Nathan Adriaanse van die Wes-Kaapse Departement van Menslike Nedersettings sê sy departement is bewus van die huidige penarie van die inwoners van Jacobsdal. Volgens Adriaanse is hulle besig met tydelike maatreëls vir stormwaterafleiding en het die betrokke amptenare die gebied besoek. Opdrag “Waterslote is geskep om te keer dat water in die eenhede inkom. Ons het reeds die siviele ingenieurs opdrag gegee om ’n langtermynoplossing aan te beveel. “Die departement het ’n week gelede met die TRA-komitee beraadslaag en daarom het ons die kontrakteur opdrag gegee om waterafleidingsmaatreëls te tref,” het Adriaanse gesê.