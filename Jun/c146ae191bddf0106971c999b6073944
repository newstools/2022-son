GAAN Junaid Moerat die uitvoerende hoof (CEO) van Westelike Provinsie-rugbyunie word? Dít is nou die groot vraag nadat dié voormalige WPRFU-raadslid gehoor het hy is onskuldig op alle klagte wat deur dié unie se geskorste president, Zelt Marais, teen hom gemaak is. Moerat moes vroeg in 2020 as die CEO aangestel word. Op die dag van sy aanstelling is hy egter ingelig dat hy geskors gaan word, hangende ’n ondersoek. Die Paarliet is daarvan beskuldig dat hy inligting laat uitlek het aan die media, maar bewyse daarvoor kon nooit gevind word nie. Gesprek Hy is vrygespreek op die volgende drie klagte: 1. Hy die lek was in die gesprek met Stade Francais — deur inligting met die media te deel. 2. Hy die unie se code of conduct oortree het. 3. Hy het die president in ’n swak lig gestel met sy opmerkings. Die WPRFU is egter nog onder administrasie, met Riaan Oberholzer wat deur SA Rugby as administrateur aangestel is. Sodra die WPRFU se geldsake weer in orde is, sal daar heel moontlik ’n verkiesing gehou word om ’n nuwe raad te kies. Dié raad sal heel waarskynlik dan moet besluit watter prosesgevolg sal word met die aanstelling van ’n CEO. Die pos sal óf geadverteer word óf daar kan besluit word om ’n kandidaat te gaan soek.