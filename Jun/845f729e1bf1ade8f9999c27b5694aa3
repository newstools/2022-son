DRAMA, drama en nogmaals drama! Dit was gister die verhaal van die United Rugby Championship-halfeindstryd tussen die Stormers en  Ulster in die Cape Town Stadium. ’n Doelskop in die doodsnikke deur die Stormers-losskakel, Manie Libbok, nadat amptelike speeltyd reeds  verstreke was, het uiteindelik ’n oorwinning van 17-15 aan die Stormers besorg. John Dobson (afrigter) se span kom nou volgende week teen die Bulls in die URC-eindstryd in die Moederstad te staan. Dit was ’n tipiese uitklopstryd waar beide spanne in ’n behoorlike armdruk betrokke was. Ulster het in Maart net-net met 20-23 in die Moederstad verloor. En dit was duidelik dat hulle uit daardie game geleer het. Die besoekers van Ierland was nie net uitstekend op die verdediging nie, maar hulle het ook die Stormers se ritme aansienlik by die afbreekpunte versteur deur die bal op kritieke tye om te keer. En dit is hier waar die voormalige Stormers-kaptein en agtsteman, Duane Vermeulen, en die baljagter Nick Timoney ’n groot invloed gehad het. Die Stormers het hul gesag van meet af gedruk toe die senter Damian Willemse ’n strafskop by ’n afbreekpunt afgedwing het. Libbok het in die hoek uitgeskop. Die haker, JJ Kotze, het van die daaropvolgende lynstaan en dryfmaalbeweging die tuisspan se eerste drie in die vierde minuut gaan druk. Die Stormers het in die 10de minute met ’n ongelooflike stukkie spel vorendag gekom toe die agtsteman, Evan Roos, en die skrumskakel, Herschel Jantjies, uitstekend aan die steelkant gekombineer het vir die Kapenaars se tweede vyfpunter. Libbok het met beide doelskoppe misluk. Ulster het egter gewys waarom hulle in die eerste plek die halfeindstryd gehaal het. Die span van Dan McFarland (afrigter) het onmiddellik met twee drieë van hul eie teruggeslaan deur die regtervleuel Rob Baloucoune in die 17de minuut en die heelagter, Stewart Moore, in die 28ste minuut. Die tuisspan het hard probeer en hierna talle aanvalle geloods, maar Ulster se verdediging was rotsvas. Die Stormers se Libbok was op ’n stadium gedwing om met ’n skepdoel vorendag te kom om te probeer om punte in die tweede helfte aan te teken. Ulster se skrumskakel, John Cooney, se doelskop en strafdoel het die rustydtelling 15-10 in hul guns gemaak. Geleentheid In die tweede helfte het die Stormers talle kanse gehad om drie punte van ’n strafskoppe aan te teken. Die kaptein, Steven Kitshoff, het eerder besluit om die kantlyn op te soek. Dié taktiek het egter nie gewerk nie. En om sake nog verder te bemoeilik is die plaasvervanger-slot Adré Smit in die 71ste minuut met ’n rooi kaart van die veld gejaag omdat die skeidsregter, Mike Adamson van Skotland, beslis het Smith het in die oog van die slot Iain Henderson gekrap. Die Stormers het hard probeer en alles in die stryd gewerp, maar hulle kon geen punte in die tweede helfte aanteken nie. Die Kapenaars, aangespoor deur die begeesterde tuisskare, het egter nooit tou opgegooi nie. Met amptelike speeltyd oor in die doodsnikke het hulle egter nog ’n geleentheid gehad om die wedstryd te wen met ’n aanvallende skrum onder Ulster se pale. Gelant wat weereens met voortreflike spel vorendag gekom het, het oorgeduik vir die drie in die hoek wat sake met 15-15 gelykop gemaak het. En toe was dit alles in die hande van Libbok wat sy kop gehou en met die wendoelskop onder geweldige druk vorendag gekom. Willemse wat agterna as die speler van die wedstryd aangewys is, sê hy was uiteraard baie trots op die karakter wat die span gewys het. “Dit was nie ons beste game nie. Ons het geweet dit gaan tough wees. Ons het dalk dinge forseer en ook ’n rooi kaart afgestaan, maar die manne het aangehou en tot die bitter einde geveg. "Die kaptein, Kitshoff, het agterna gesê: “Ja, dit was naelbyt. Ek is super-trots. Ons was nie op ons beste nie, maar het steeds ’n manier gevind om die knoop deur te haak. Ons kan nie nou vir volgende week se final teen die Bulls hier in die Moederstad wag nie.” 