JAKE White se ervaring om spanne deur uitspeelwedstryde te help, kan dalk Saterdag die deurslag vir die Bulls gee. Dít is wanneer die span van Pretoria in die een kwarteindstryd van die United Rugby Championship gasheer vir die Sharks op Loftus Versfeld speel. White het die Springbokke tot World Cup-glorie in 2007 teen Engeland gelei. Die Bulls se direkteur van rugby het ook al sukses behaal met verskeie spanne in verskillende ligas regoor die wêreld. Noemenswaardigs Die Bulls het boonop die laaste twee Currie Cup-eindstryde teen die Sharks gewen. Daarteenoor het White se eweknie, Sean Everitt nog niks noemenswaardigs in sy loopbaan as breier gewen nie. Everitt het ook die laaste tyd onder kritiek deurgeloop omdat sy Springbok-belaaide Sharks-span nog nie tot sy volle potensiaal gespeel het nie. Walt Steenkamp, slot van die Bulls, weet eerstehands hoe waardevol White se ervaring in hierdie situasies kan wees. Steenkamp het Dinsdag in ’n aanlyn konferensie aan Son gesê: “Jake is ’n wonderlike afrigter. “Hy het die World Cup gewen en hy het die Brumbies na die Superrugby-eindstryd geneem. “Hy was ook in ’n eindstryd in die Japanse League en was ook in ’n Challenge Cup-final in Frankryk betrokke. “Hy weet wat dit verg om in ’n finaal te speel,” het Steenkamp bygevoeg.