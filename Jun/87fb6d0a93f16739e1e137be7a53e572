SY HET Dinsdagaand die eerste gekleurde vrou geword wat haar intreerede gelewer het. Dís nou dr. Anita Cloete van die fakulteit teologie aan die Universiteit Stellenbosch. Prof. Mary-Anne Plaatjies van Huffel sou die eerste bruin vrou gewees het wat die rede lewer, maar sy is ’n maand voor dit oorlede. Cloete se lesing was oor menswees in ’n tegnologiegedrewe wêreld: Skaakmat of geleentheid vir sosiale verantwoordelikheid? Die doel van hierdie lesing is om die voortdurende behoefte aan besinning oor die wedersydse verhouding tussen menswees en tegnologie, en godsdiens en tegnologie te demonstreer. Sy het in 1992 ’n diploma aan ’n Bybelskool voltooi en toe sendingwerk gedoen. Sy het haar teologiese studie aan Unisa voortgesit, waar sy van 1997 tot 2008 voor- en nagraadse grade verwerf het. Haar navorsingsfokus het in drie sleutelgebiede ontwikkel: jeugbediening binne gemeentelike konteks, onderwys en tegnologie, en godsdiens en media. In haar navorsing oor jeugbediening in gemeentelike konteks besin sy krities oor ten minste vier benaderings in jeugbediening. Dit is naamlik die inklusiewe gemeentelike, gesins-, relasionele en intergenera­sionele benaderings. Haar navorsing oor onderwys en tegnologie het ten doel om die komplekse aard en dubbelsinnige effek van tegnologie op die opleiding van predikante en onderwys in die algemeen te belig. Beskryf In haar navorsing oor godsdiens en media dissekteer sy die komplekse aard van tegnologie en die impak op gemeenskappe, geeste­like vorming, godsdienstige gesag en alledaagse lewe. Die moontlike waardes van hierdie visie van lewe gerig en beheer deur tegnologie, word geïdentifiseer en beskryf. “Die visie soos verwoord deur trans- en post-humanisme word vergelyk met die visie van veral Christelike teologie. “Ook word moontlike ooreenkomste en fundamentele verskille geskets. “Met inagneming van die komplekse verhouding tussen tegnologie en menswees soos dit vanuit veral ’n Christelike teologiese perspektief verstaan word, behandel die laaste afdeling die vraag wat in die titel gestel word: Skaakmat of geleentheid vir sosiale verantwoordelikheid?