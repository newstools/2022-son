MANIE Libbok, losskakel van die Stormers, kan Saterdag nog ’n deurslaggewende rol vir die Stormers in die eindstryd van die United Rugby Championhip teen die Bulls in die Cape Town Stadium speel. Die voormalige Springbok-losskakel Joel Stransky het Dinsdag tydens ’n aanlyn URC-mediakonferensie gesê beide spanne is relatief eweredig, so die hantering van die hoëdruk-oomblikke sal die sleutel wees. “Hopelik plaas die weer nie ’n demper op die wedstryd nie, want ons wil graag ’n wonderlike rugbywedstryd sien. “Dit sal die Stormers meer pas (as dit reën), met hul groot, sterk voorry en kragtige bank,” het hy gesê. “Ondanks al die puik agterlynspelers aan beide kante, word wedstryde voorlangs gewen en verloor, en skrumwerk het so ’n groot deel van die wedstryd geword. Frans Malherbe en Steven Kitshoff sal dus voor wil oorheers.” Volgens Stransky het albei spanne losskakels wat die wedstryd kan beheer. “Chris Smith verdedig goed en maak ouens buite hom vry. Hy skop goed en hoewel hy dalk nie die spoggerige dinge goed doen nie, maak hy nie veel foute nie. “Libbok, aan die ander kant, hardloop goed en skop goed van enige voet af. Hy het sy hand opgesteek in die groot oomblikke. “Daardie aangee Saterdag (vir Warrick Gelant om te gaan druk) is gemaak omdat hy vol vertroue is.”