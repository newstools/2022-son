GOEIE reën het in dele van die Wes-Kaap geval, maar geen reën word vir die naweek vir Kaapstad voorspel nie. Die Suid-Afrikaanse Weerdiens voorspel Vrydag in die Suid-Kaap in Mosselbaai, Riversdale en George nog reën. Bietjie reën word  ook Vrydag in Beaufort-Wes en Laingburg voorspel. In die binneland word reën ook in westelike dele van Noordwes en die Vrystaat verwag. Puseletso Mofokeng, 'n weervoorspeller, sê meer reëndae word die winter verwag. Mofokeng sê 'n laedruk-stelsel word verwag en die kans is tussen 30% en 60% vir reën oor die hele land. "Reën sal ook aan die Wes-Kaapse kus en die binneland val. Swaar reën word by Kaap Agulhas en die suidkus verwag." Sy sê sneeu word ook  verwag in die Drakensberg-streke, Lesotho en hoë liggende dele in die Wes-Kaap en Oos-Kaap. In die omgewing van Drakenstein in die Paarl het 'n vrou wonderbaarlik aan die dood ontkom toe 'n boom op haar kar geval het. Die kar was totaal afgeskryf. Sterk winde het die boom laat omval.