DIE Westelike Provinsie het Vrydag die Sharks se Currie Cup drome tot ’n einde gebring met ’n puik oorwinning van 28-21 in die Danie Craven-stadion in Stellenbosch. Die Kapenaars was vasbeslote om die seisoen op ’n hoogtepunt af te sluit nadat hulle nege nederlae in hul vorige 11 wedstryde gely het. Jerome Paarwater (afrigter) se manne het dus net vir hul trots gespeel, terwyl die besoekers van KwaZulu-Natal ’n groot oorwinning benodig gehad het om in die top-vier van die kompetisie te bly. Die Streeptruie het teen ’n sterk Sharks-span te staan gekom wat met talle spelers gelaai wat laas week nog in die United Rugby Championship vir die span van Durban in aksie was. En hier praat ons van ervare spelers van die kaliber van Sikhumbuzo Notshe, Hyron Andrews, Le Roux Roets, Werner Kok, Curwin Bosch, Anthony Volmink, Boeta Chamberlain, Jeremy Ward onder andere. Albei spanne het aanvanklik gesukkel om aan die gang te kom met beide spanne wat telkemale met doellose skoppe vorendag gekom het. Die buitesenter Cornel Smit was op die dag met die taak opgesaal om vir die tuisspan pale toe te skop. Hy het die Stormers se rekening in die 24ste minuut met ’n strafdoel geopen. Dit het die Streeptruie ’n halfuur gevat voordat hulle vir die eerste keer agter die Sharks se doellyn gaan kuier het. Die vyfpunter het gekom nadat Tristan Leyds met ’n puik steekskoppie vorendag gekom het wat deur Sergeal Petersen opgeraap is vir die eerste drie. Teruggeveg Vier minute later is die skrumskakel, Thomas Bursey, beloon vir sy goeie ondersteunende spel nadat die WP die Sharks se balbesit in die Streeptruie se kwartgebied omgekeer het en ’n skitterende teenaanval geloods het. Smit was in die kol met die doelskop om die rustydtelling 15-0 in die WP se guns te maak. Die Sharks het onmiddellik in die tweede helfte teruggeveg toe die voormalige WP agtsteman, Notshe, oorgewurm het vir die besoekers se eerste drie. Die reuse-slot Le Roux Roets het hierna oorgestorm vir die Sharks se tweede drie en met Chamberlain wat weer in die kol met die doelskop was, het dit die telling 14-15  in die tuisspan se guns gemaak. Die plaasvervanger-skrumskakel, Bobby Alexander, het onmiddellik ’n impak gemaak toe hy opgekom het. Alexander het die 55ste minuut ’n puik drie gedruk nadat Petersen ’n hoë bal uit die lug gepluk het en ’n skop langs die kantlyn geloods met Alexander wat gaan afrond het. Marnus Potgieter, die regtervleuel van die Sharks, het egter die Sharks se derde drie gedruk om hulle weer binne trefafstand (22-21) te bring. Smit het egter hierna nog twee strafdoele deur die pale gejaag om die eindtelling 28-21 te maak.