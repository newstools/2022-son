AS ANTHONY Joshua sy rematch teen Oleksandr Usyk op 20 Augustus wen, sal hy net die tweede swaargewigbokser ná Muhammad Ali word wat die wêreldtitel drie keer wen. Ali is tot dusver die enigste swaargewig wat met dié prestasie spog nadat hy die belt in 1964, 1974 en 1978 omhoog gehou het. Hy het Sonny Liston in 1964 geklop, George Foreman in 1974 en Leon Spinks in 1978. Joshua het in 2017 Wladimir Klitschcko as kampioen onttroon, maar in 2019 onverwags teen Andy Ruiz verloor. In hul rematch later daai jaar het Joshua weer as kampioen uit die kryt geklim. Talle kenners, onder wie Tyson Fury, sê Usyk klim dié keer met ’n groot sielkundige voorsprong in die kryt en hy sal hierdie keer selfs makliker met Joshua af­reken. Usyk het in September verlede jaar maklik met punte gewen. Joshua het op ’n nuuskonferensie vroeër vandeesweek geskaduboks om te wys hoe vinnig sy hande is. Hy sê dis ’n “nuwe Joshua” wat dié keer deur die toue sal klim en by hom bestaan geen twyfel dat hy sy gordels terug sal wen nie.