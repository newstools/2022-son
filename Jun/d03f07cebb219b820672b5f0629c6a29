WELLINGTON. - ’n Icosa-raadslid, (Rodney) Randy Nell, ontken bewerings dat hy inwoners hier gedreig het om die 28’s-bende na hulle te stuur. Nell het gereageer nadat ’n petisie, ‘Mosie van Wantroue Teen Raadslid Rodney Nel vir die Aandag van die Speaker van Drakenstein-munisipaliteit’, die rondte begin doen het. Dié petition lui: “Ons omliggende jeug in Voordorp Wellington is baie ontevrede en voel dat die raadslid ’n swak rolmodel vir hulle is. Die raadslid het aan’n paar jong mans genoem dat hy die 28’s vir hulle sal laat kom.” Die petition beweer verder die ongelukkigheid spruit uit Nell wat na bewering in ’n verhouding met ’n 20-jarige meisie van die dorp is – iets waaroor die meisie se ouers en die res van die gemeenskap glo nie baie hêppie is nie. Verder word Nell daarvan beskuldig dat hy baie rude met sy landlady was en haar glo in die straat lelik sleggesê het. In reaksie hierop sê Nell die voormalige Icosa-raadslid, Alvina Abrahams, sit agter die hele besigheid. Hy sê verder: “Ek’s baie aktief in verskeie gemeenskappe in Drakenstein, wat beteken sover dit die municipality betref, het ek nog nooit die organisasie in disrepute gebring nie. “Maar dis ’n persoonlike aanval op my om my te kruppel. Maar geen wapen wat op my gerig word, sal prosper nie. Ek’s God se witbroodjie.” Uitlos Abrahams sê egter op haar beurt Nell maak hom laat as hy dink sy stel enigsins in sy lewe belang en dat hy haar nie by dinge moet insleep nie. Sy het gesê: “Ek sit nie agter die petisie nie. Hy moet my naam uitlos. “As ’n public representative het hy (Nell) die verantwoordelikheid om homself goed te gedra, want hy verteenwoordig die munisipaliteit. “Ek sê nie hy het iets gedoen nie, maar dit moet ondersoek word om uit te vind of daar enige waarheid daarin is.” Die Wes-Kaapse Icosa-voorsitter, Dawid Kamfer, sê sy party sien die beweringe “in ’n baie ernstige lig.” Hy moedig enigeen met bewyse aan om die polisie te nader en hulle is ook welkom om ’n amptelike klag by hom in te dien, het Kamfer gesê. ’n Uitvoerende direkteur van korporatiewe dienste by die Drakenstein-munisipaliteit, Seraj Johaar, sê die munisipaliteit is nie bewus van die petisie nie. Hy sê egter: “Enige beweringe wat die munisipaliteit raak, moet asseblief by die speaker aangemeld word.”