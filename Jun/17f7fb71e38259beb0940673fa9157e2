DIE Canterbury Crusaders wag nou om te sien of hulle volgende naweek tuisveldvoordeel vir Super Rugby Pacific se final gaan kry, of op ’n vlug na Auckland sal moet klim. Dit nadat coach Scott Razor Robertson se troepe met fantastiese verdediging die Chiefs met 20-7 in ’n fisieke semi-final in Christchurch geklop het. Hoewel die telbord dit nou nie reflekteer nie, was dit beslis ’n game waarin die Crusaders se verdediging die grondslag vir dié wen gelê het. Hulle moes ’n asemrowende 222 tackles op die Chiefs uitvoer, het 15 strafskoppe afgestaan en moes boonop vir 30 minute met 14 spelers op die veld klaarkom. Dit nadat die flank Pablo Matera eers ’n geelkaart ontvang het om vir 10 minute langs die kantlyn te sit. Matera het later in die wedstryd ’n gevaarlike tackle op Bryn Gatland uitgevoer, maar hoewel daar versagtende omstandighede was, kon Nic Berry (ref) nie anders as om die Argentyn ’n tweede geel en outomatiese rooi wys nie. Die Chiefs het die Crusaders vir lang tydperke in hul eie kwartgebied vasgepen, maar die besoekers het blanks geskiet op die aanval, met min idees oor hoe om gate in die Saders se verdediging te expose. En wanneer daar wel spasie was, het ongedwonge foute en swak hanteerwerk die Chiefs ook gekelder. Soos baie spanne al geleer het, kan jy nie die Crusaders sulke gelukkies gee nie, want hulle gaan dit op een of ander stadium vat. En op die einde van die dag het die tuisspan net twee daarvan nodig gehad, met die agtsteman Cullen Grace wat albei die Crusaders se drieë gaan druk het. Soos die noodlot dit seker maar wou hê, is al die punte in dié kragmeting in die eerste helfte aangeteken, met die tweede helfte wat basies ’n tackling masterclass deur Robertson se manne was. Die Crusaders sal nou Saterdag met groot belangstelling die ander semi-final tussen die Auckland Blues en ACT Brumbies op Eden Park dophou. Die Blues het die seisoen in die eerste plek op die punteleer gedurende Super Rugby se liga-fase afgesluit en sal dus met ’n wen oor die Brumbies, tuisveldvoordeel verseker. Dit sal egter stupid wees om die Brumbies vlak te kyk in dié kragmeting – hulle is immers die Australiese span wat die beste vertonings teen Nieu-Seelandse spanne opgedis het. Net die Crusaders en Blues kon hulle gedurende die liga-fase van die Super Rugby klop. Met betrekking tot die Blues, was dit ook maar net-net wat die Aucklanders die Brumbies in Canberra kon baas raak. Op daai dag was Beauden Barrett se drop goal die verskil in die doodsnikke. Saterdag se semi tussen die Blues en Brumbies word vanaf 08:50 op SuperSport Grandstand (201) en SuperSport Rugby (211) uitgesaai. CRUSADERS – drieë: Cullen Grace (2); doelskoppe: Richie Mo'unga (2); strafdoele: Mo'unga (2). CHIEFS – drie: Angus Ta’avao; doelskop: Bryn Gatland.