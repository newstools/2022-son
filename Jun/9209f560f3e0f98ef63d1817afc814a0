RAFAEL Nadal gaan beslis Sondag as Franse Ope-kampioen gekroon word. Dit is nou as Alexander Zverev geglo kan word. Dié Duitser het Vrydag in die halfeinronde van die Roland Garros-toernooi teen Nadal (Spanje) te staan gekom. Zverev moes egter met die telling in die tweede stel op 6-6, die handdoek ingooi. Dit nadat hy lelik geval het en sy enkel beseer het. Nadal het die eerste stel in 'n valbylpot gewen, en die tweede het ook op 'n valbyl affêre afgestuur, toe Zverev in 'n desperate poging om die bal binne spel te hou, sy enkel geswik het. Zverev het gesê: “Ek wil Rafa gelukwens. Dit is ongelooflik om hom in 'n 14de (Franse Ope) eindstryd te sien speel en hopelik kan hy al die pad gaan en nog meer geskiedenis maak. "Vandag was nie 'n maklike wedstryd vir my nie en ek sal almal op hoogte (van besering) hou.” Noorweë se Casper Ruud sal Nadal se teenstander in die eindstryd wees – sy eerste eindstryd in 'n Grand Slam. Vir Nadal is dit 'n gulde geleentheid om sy rekord van 13 Franse Ope-titels te vermeerder, terwyl hy ook die rekord vir die meeste Grand Slam-titels van alle tye tot 22 kan rek. Hy het vroeër vanjaar die Australiese Ope gewen om die eerste mansspeler wat 21 Grands Slam te wen, te word. Novak Djokovic en Roger Federer is met 20 titels elk agter hom.