VYF ontluikende dramaturge is op pad na die Suidoosterfees NATi Jong Sterre-verhoë in 2023. Die Jakes Gerwel-stigting (JGF) en NATi Jong Sterre/Rising Stars Project is trots om die name bekend te maak van die vyf opkomende dramaturge wat ’n mentorskap met die bekende aktrise en teatermake Lee-Ann van Rooi aan die spits ontvang het. Met die fokus op vaardigheidsontwikkeling, koestering en bevordering van jong talent, word die NATi Jong Sterre/ Rising Stars-projek in vennootskap met NATi (Nasionale Afrikaanse Teater-inisiatief), JGF, Suidoosterfees, Kunste Onbeperk en Kunstekaap aangebied. Die mentorskap vind van Julie tot Augustus 2022 by die stigting se Paulet-huis in Somerset-Oos in die Oos-Kaap plaas. Daarna word die dramaturge se draaiboeke deur Suidoosterfees met die ondersteuning van NATi ontwikkel en as deel van die Jong Sterre / Rising Stars-platform by Suidoosterfees 2023 opgevoer. Die gerespekteerde teatermaker Rafiek Mammon is die projekbestuurder en help met verskeie aspekte van die opvoering van die produksies vir die fees. Kunstekaap ondersteun deur oefenruimte, dekor, rekwisiete, kostuums en tegniese hulp te verskaf. Idees Die dramaturge het ook die geleentheid om uittreksels uit hul toneelstukke op te voer by Teksmark wat deur KKNK se Kunste Onbeperk aangebied word. Uit ’n veld van 57 voorleggings is 14 dramaturge verlede week genooi om hul idees te pitch. Hier is die vyf dramaturge wat met die baie gesogte mentorskap bekroon is: Curtley Pitt Hy het opleiding as akteur by City Varsity in Kaapstad ontvang. Hy het in verskeie teaterproduksies gespeel, en TV-rolle vertolk in reekse soos Arendsvlei en Discovery se misdaadreeks Investigation. Hy werk as stemkunstenaar vir oorklankingsproduksies en tree gereeld as seremoniemeester by korporatiewe geleenthede op. Curtley is ook opgelei in fisieke teater en choreografie en hy is ’n ontluikende dramaturg wat in Afrikaans skryf. Moniq Gouws Sy het in 2019 ’n BA-graad in Taal en Kultuur aan Universiteit Stellenbosch verwerf. Sy is tans ’n honneursstudent in Drama en Teaterstudies met kreatiewe skryf as spesialiteit. Sy is ook die houer van ’n Musikale Teater-sertifikaat en het in 2022 deelgeneem aan Humboldt-Universiteit in Berlyn se somerskoolprogram. As jong dramaturg en regisseur het haar tekste toekennings vir beste komedie en beste musiekblyspel by Stellenbosch Universiteit se Toneelfees verower. Roland du Preez Hy is ’n 26-jarige queer teatermaker van Kaapstad wat ’n honneursgraad in Teater en Opvoering aan die Universiteit van Kaapstad behaal het. In die Moederstad het hy aan teaterproduksies saam met Philip Rademeyer, Mannie Manim en Lee-Ann van Rooi gewerk. Tiffany Saterdaght Sy is ’n digter, dramaturg, regisseur en radio-omroeper. Sy beywer haar om ’n eerlike stem aan benadeelde gemeenskappe te gee. Sy is betrokke by organisasies soos Awehness Creative Community en Klein Karoo Connect. By die KKNK se Karoo-kaarteprojek, wat by die 2022-Kanna-toekennings met ’n Herrie vir baanbrekende werk beloon is, was Tiffany betrokke as navorser, fasiliteerder, dramaturg en regisseur. Karoo-kaarte se toneelstuk, Op Hierdie Dag, het sewe Kanna-benoemings ontvang. Zack Mtombeni Hy het aan die Performing Arts Lifestyle Institute (Pali) gestudeer waar hy as student ’n rol in Binnelanders losgeslaan het. Hy het ook verskyn in die rolprente Vaselinetjie, Jou Romeo en Ring of Lies. In 2017 het hy The Third Law Productions saam met Kaz McFadden en Lara Lourens in die lewe geroep, en in 2022 het dié maatskappy ses films vir kykNET vervaardig. Hy het ’n hoofrol in Nagval op Donkerdraai gespeel.