DIE man met die “golden banana” sê agt kinders is nog nie genoeg nie. Nick Cannon het laat hoor dat hy nog nie genoeg kinders het nie en dat ons nog kleintjies van hom kan verwag in 2022. Wat sal dié man makeer? Cannon het net voor die geboorte van sy agtste kind saam met die model Bre Tiesi onthul dat hy vanjaar nog kinders verwag. Die man speel regtig nie met sy talente nie, julle! Cannon se aankondiging kom ’n week nadat Abby de la Rosa, by wie hy die 11 maande oue tweeling Zion Mixolydian en Zillion Heir het, op Instagram bevestig het dat sy swanger is. In ’n episode van die Lip Service-podcast het Cannon gesê: “Die ooievaar is op pad.” “As jy gedink het die syfers wat ek in 2021 opgegee het, was... wag tot 2022! “Weet jy, daar was verlede jaar baie kinders.” Ek lees op Channel24 dat De la Rosa nou wel nie bekend gemaak het wie die pa is nie, maar TMZ het berig dat Cannon die pa is. Kort nadat die nuus bekend geword het dat Cannon sy neënde kind verwag, het ’n advertensie vir Ryan Reynolds se Aviation Gin-handelsmerk bewys dat tydsberekening alles is. In die advertensie, wat op sy Instagram is en wat die alkohol vir Vadersdag bevorder, blyk dat Cannon ’n skemerkelkie genaamd “The Vasectomy” maak. Nodig In die video verskyn Cannon agter ’n kroeg en sê in die kamera: “Dit is amper Vadersdag en die een en enigste Ryan Reynolds het my gevra om ons almal te help om fees te vier saam met die moeder van alle skemerkelkies, The Vasectomy.” Cannon voeg dan by: “Here weet, ek het een nodig.”