DIT is erg as die diefstal van elektrisiteit ook kos uit mense se mond begin steel. Farieda Samodien van Voorbrug en Delft en die res van die gemeenskap gaan al maande onder kragonderbrekings gebuk. Dié donker tye wat niks met loadshedding te make het nie, is weens die onwettige kabelkonneksies wat haar buurt verlam. Wat dinge egter nóg erger maak, is dat Samodien ’n sopkombuis bedryf waarvan soveel behoeftiges in haar buurt afhanklik is. Sonder dié soup kitchen is daar vir baie niks te ete nie. Maar nou raak die voortdurende kragonderbrekings Samodien se sopkombuis. ’n Bewys hiervan is dat sy onlangs ’n hele 10 kilogram hoender moes weggooi oor dit sleg geraak het — hoender wat sy moes gebruik om vir behoeftiges ’n lekker dish aanmekaar te slaan het afgeloop weens die lang kragonderbrekings. Winter Son het in Maart al berig oor Voorbrug-inwoners se stryd waar hulle eenvoudig net agter en nie voor staan in die ry wat kragvoorsiening betref nie. Nou sê Samodien het die winter dinge ’n paar trappe erger kom maak. ’n Gefrustreerde Samodien vertel: “Meer krag word nou in die winter deur die onwettige kragverbindings gesteel. Dit lyk nie goed nie. “Dit lyk dan nou of hier ’n ding is waarmee ons sal moet saamleef. “My deep freezer stink al van die krag wat so aan en af gaan.” Samodien, stigter van Mustajab Feeding, moet nou die kos wat sy kook en aan haar gemeenskap skenk, by die moskee kook sodat sy steedsmet haar werk in die gemeenskap kan aangaan. “Dit wat ek nie kan kook nie, gee ek maar as ’n donasie aan die moskee,” sê sy. Samodien sê sy weet nie wat om te doen nie, maar voel Eskom moet intree en ’n oplossing probeer vind. Son het kontak gemaak met Eskom. Dié voormalige kragreus het laat weet dat hy die situasie gaan ondersoek. Dis ’n situasie waarvoor daar maande lank nou al geen oplossing gevind is nie.