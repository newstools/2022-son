LEEF sy nog? Dit is die eerste vraag wat my te binne skiet toe ek die afgryslike video’s sien waarin ’n man sy vrou herhaaldelik slaan. ’n Vrou wat sy twee seuns gebaar het, hom met sy besigheid gehelp het, by tye saam met hom gebid het en ook dwelms gebruik het. Nou klap, trap en verneder hy haar asof hulle in ’n bokskryt baklei. In een video trippel hy juis soos ’n wafferse heavyweight om haar en por haar aan om terug te veg. Maar sy vat daardie slae, keer op keer. Ek kon nie klaar kyk nie. Dit het my sterk herinner aan die vroue en hulle blou kolle wat ek in 2018 in rye sien sit het by die hof in Roodepoort. Vroegoggend, Maandagoggend, sit en wag hulle op die klerk om die deur oop te sluit en te help vorms invul vir ’n beskermingsbevel. Die naweek se mishandeling en slapelose nagte duidelik op hulle gesigte, die geskeurde kleure, die bruises op die lyf. Net die manier waarop sy sit, sê: Laat die dood tog maar net kom. Ek is moeg gebaklei … Nicoleen Swart sê in haar onderhoud met my in Fokus hierdie week sy het begin glo dat sy die slae verdien. Jaco, haar man, het haar dit wysgemaak. Sy dryf hom kwansuis om ’n monster te wees; sy maak hom so, het hy haar herhaaldelik toegesnou. Soms het hy haar voor haar twee “ystertjies” — haar seuns — geslaan; soms voor kollegas op die werks­perseel. Jaco het sy vrou verniel. Jy lees dit in haar lyftaal, in sy lyftaal en jy hoef nie eers te hoor wat hy haar toesnou nie — jy kan sien dit is net ’n kwessie van tyd, dan gaan sy ophou asemhaal. Hy gaan haar knak. Sielkundig het hy reeds. Hoewel hy skuldig gepleit het op die aanranding beweer hy in hofstukke dat sy van hom gesteel en ’n buite-egtelike verhouding gehad het. ’n Skuldbekentenis beteken nie dat hy verantwoordelikheid aanvaar nie. Hoeveel keer hoor slagoffers van haar aanrander dat hulle dit nooit weer sal doen nie? Die beloftes, die tjoklits, die airtime, die sweet-no­th­ings, die skuldgeskenkies wat die wonde moet verbloem — tot die volgende keer wanneer die houe reën. Nicoleen sê sy is geskok as sy self na die video’s kyk. Dit is asof dit iemand anders in haar lyf is, want sy sit net daar, keer op keer, en laat toe dat hy haar skop, vuishoue laat klap, die asem uit haar lyf trap. Sy het geglo sy verdien dit. Sy het vir haar lewe en haar kinders s’n gevrees, want hoe sou sy hulle versorg? Die kere dat sy ontsnap het, het hy haar gevind en terug huis toe gebring. Die Sondag toe sy glo sy gaan uiteindelik doodgeslaan word, het sy besluit genoeg is genoeg. Sy leef steeds in vrees dat hy haar gaan kry. Jaco beweer hy leef ook in vrees vir sy lewe sedert die video’s op sosiale media gedeel is. Sy wil die egskeiding afhandel. Dit is hoe sy haar losmaak van haar lewe met Jaco Swart. Dit is hoe sy haarself help genees.