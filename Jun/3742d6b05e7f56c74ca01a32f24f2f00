BENNETT Bailey, president van Safa CT, het toegegee dit gaan moeilik wees om Elton Lotriet se pos as sekretaris van sy organisasie te vul. Lotriet het Woensdag afgesterf ná 'n lang siekbed. Hy was 45 jaar oud. Benewens Elton se bydrae tot sokker in die Kaap, het hy ook 'n baie aangename persoonlikheid gehad, en het hy tyd afgestaan om met sy medemens te interact. Bailey het aan Son gesê Lotriet se heengaan kom op 'n tydstip wanneer hulle deur 'n moeilike periode gaan. “Tydens ons eerste term, het ons ons manager en president (Athlone LFA) verloor,” vertel Bailey. “Nou tydens ons tweede term is dit ons sekretaris. Dit is moeilik om te verwerk maar ons moet dit aanvaar. “Dit gaan moeilik wees om sy skoene te vul - die vraag is groot. Ons wens sy familie en Deidre al God se sterkte toe,” aldus Bailey. Bradley Searle van die Stephanian Ottery-sokkerklub, van wie Lotriet 'n lid was, het op Facebook geskryf, hy was onlangs 'n eregas by hul klub se funksie, waar lewenslange lidmaatskap aan sy pa, Dudley, toegeken is. Searle meen dat Elton se toewyding tot sokkeradministrasie en match officiating geweldig groot was, en hy laat 'n leemte wat nie maklik gevul sal word nie. “Sy vlak van kundigheid in alle aspekte van sokker sal baie gemis word. Ons klub is geëerd om die tuiste te wees van so 'n nederige dienaar, wat onbaatsugtig was in sy verskillende rolle. Ons gedagtes en gebede is by Dudley en sy broer, Jason, gedurende hierdie tyd van rou. “Aan sy kollegas, lede van Safa Kaapstad en die breër sokkergemeenskap, ons gedagtes is ook by julle terwyl ons saam oor hierdie verlies treur,” het Searle se boodskap afgesluit.