DIE Bangladesji-gemeenskap in Kaapstad is steeds op soek na drie broers wat ontvoer is. Dié gemeenskap het die afgelope naweek ’n vergadering gehou oor die voortslepende probleem van buitelanders wat ontvoer word. Die mans is op 17 Junie uit hul winkel by Samora Machel ontvoer en is nog nie weer daarna gesien nie. Volgens Imraahn Mukaddam, gemeenskapsleier in Elsiesrivier, is die buitelanders easy targets oor hulle die ransom-geld maklik betaal en soms nie eens die polisie in kennis stel nie. Hy sê: “Buitelandse winkel-eienaars het ’n ernstige probleem begin word. Drie broers is in een week uit hul winkel in Samora Machel ontvoer. “Die Pakistani, Chinese en Bangladesji-gemeenskappe in die Wes-Kaap lewe in vrees, want hulle word ge-taget as dit kom by ontvoerings. “Die United Public Safety Front eis dat die polisie meer aandag gee aan die buitelanders wat ontvoer word en meer hulpbronne beskikbaar stel. “Ons glo daar kan meer gedoen word, maar die politieke wil is nie daar nie en net hoëprofiel-sake word aandag aan gegee.” ’n Bangladesji-sakeman, wat verkies om anoniem te bly, sê: “Die drie Bangladesji mans het met ’n taxi na die Town Centre gegaan om voorraad aan te koop. Hulle het daarna na die moskee gegaan. “Hulle het weer met die taxi teruggekom en die voorraad afgelaai. “Nadat die voorraad afgelaai is, het vyf gewapende mans die winkel ingekom en die drie Bangladesji-mans in ’n taxi gelaai, asook die taxi driver. “Hulle het tot by ’n motor gery wat vir hulle gewag het, waar die drie Bangladesji-mans ook in die motor gelaai is. “Hulle het die taxi driver se sleutel en foon teruggegee en hy het weggery. Daarna het ons nie weer die taxi driver of Bangladesji-mans gesien nie. “Die kapers het eers R8?miljoen ransom gevra, daarna het hulle elke keer die prys afgebring. “Dis tot R2 miljoen en daarna tot R150 000 afgebring. Die mans se familie het tot R75 000 ingestem, maar die kapers weier.” Volgens die sakeman word die ontvoerde mans erg gemartel en hulle ly honger. Hy beweer die kapers het reeds een van die ontvoerde Bangladesji-mans vermoor en nog net die twee lewe en hulle vra R150 000 om hulle vry te laat. Hy beweer nog ’n Bangladesji-besigheidsman was ook gekaap en hulle het hom ’n paar weke gelede vrygelaat, ná hulle R120 000 betaal het. Die kapers het eers R10 miljoen gesoek. Die man moes twee weke in die hospitaal deurbring, ná hulle hom erg gemartel het. Faied Jacobs van die Stad Kaapstad wat ook die vergadering bygewoon het, sê: “Die kapers is professionele mense en hulle target die buitelanders wat spaza shops het. “Ons benodig meer expertise om die probleem op te los. Die wetteloosheid en geweld kan nie geduld word nie. Daar is ’n taakspan op die been gebring vir die kapings, maar dit is nie genoeg nie.” Volgens kapt. FC van Wyk is die polisie nog besig om die saak te ondersoek.