DIE Senior Sekondêre Skool Strand in die woonbuurt Rusthof is gewikkel in ’n stryd teen bendes. Op ’n vergadering Saterdag by die skool het dit aan die lig gekom wat onderwysers en leerders alles moet deurmaak om bo uit te kom. Die vergadering, wat as ’n nood bestempel is, is gehou en bygewoon deur ouers van leerders, belangstellendes en onderwysers. Prestasie Ook teenwoordig was kol. Khunjulwa Khanyile, bevelvoerder van die plaaslike polisiestasie, asook lede van die gemeenskapspolisiëringsforum (GPF). Die skool was voorheen bekend vir sy goeie akademiese prestasies wat elke jaar behaal is, en vir die mense wat hy opgelewer het, wat vandag hulle skoene volstaan in die gemeenskap. Baie leerders het ook hulle stempel op die sportveld afgedruk. John Reyneke, die waarnemende skoolhoof, het diegene wat by die vergadering was, ingelig oor die uitdagings wat die skool in die gesig staar. Volgens hom het hulle die hulp van die hele gemeenskap nodig om die skool van ondergang te red. Hy sê bendelede beweeg vrylik op die skoolterrein en dra selfs skooluniforms. Hy sê die bendes steel geld en eiendom en dreig selfs die onderwysers. Dagga en kokaïen word ook volgens hom op die skoolterrein verkoop. Mense wat die skool se toiletgeriewe wil gebruik, word deur die bendes getax. Onderwyser is ook al deur bendes gedreig dat hulle geskiet gaan word. Vandalisme is ook ’n groot probleem. Die skool se fence word gesteel en vir scrap verkoop. Khanyile sê dat die polisie sigbaarder gaan wees. Sy sê ook dat hulle honde-eenheid verskeie besoeke by die skool gaan aflê. ’n Gemeenskapsleier wat anoniem wil bly, sê die probleme by die skool kan voor die deur van die gemeenskap gelê word. Volgens hom is dit ouers se plig om te verseker hulle kinders respekteer die onderwysers en ander personeellede. “Dit baat nie die ouers wil die skool blameer, maar dis hulle einste kinders wat lid van die bendes is wat die skool so afbreek nie. “Dit is ook die einste gemeenskap wat die skool se fence steel en dit dan by scrapyards gaan verkoop.” 