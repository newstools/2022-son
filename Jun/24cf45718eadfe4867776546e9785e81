DIE gesukkel waarmee die Auckland Blues verlede week hul plek in die final van Super Rugby Pacific bespreek het, laat mens wonder of hulle die skietgoed het om dié kompetisie se suksesvolste span, die Canterbury Crusaders, te klop. Die Blues geniet nou wel tuisveldvoordeel vir Saterdag se decider, maar dit het al voorheen min getel wanneer die teenstander die Crusaders is. Scott Robertson se manne het dit in 2017 bewys toe hulle die Lions van Suid-Afrika in Johannesburg gaan klop het. In die vroeër jare van Super Rugby het die Crusaders sommer drie jaar agter mekaar finals weg van die huis af gewen, met die Blues die eerste slagoffer in 1998. In 1999 en 2002 het die Highlanders en ACT Brumbies onderskeidelik voor hul tuisskares teen die Crusaders geflop. Die Blues sou egter in 2003 – die laaste keer dat hulle ordentlike Super Rugby-sukses kon proe – die Crusaders op Eden Park in Auckland klop. Die huidige Blues-span, onder coach Leon MacDonald se beheer, het regdeur vanjaar se kompetisie gewys hulle het die credentials om as kampioene gekroon te word. Laas week se gesukkel om die Brumbies met 20-19 te klop, sou egter ’n hele paar Blues-fans nervous loop maak het. Die Crusaders was ook maar baie gelukkig om Chiefs – wat klomp foute gemaak het - met 20-7 in die ander semi te wen. In dié semi was coach Robertson se troepe vir lank op die agtervoet. Goeie verdediging (222 tackles) het daartoe bygedra, terwyl die Chiefs dom foute op die aanval begaan het. Oor Saterdag se eindstryd sê MacDonald: “Daar wag ‘n groot geleentheid en dit is ’n geleentheid om ’n uitstekende seisoen op ’n goeie manier voor ’n volgepakte Eden Park te voltooi. “Ons sal moet vasmaak, die basics reg doen, goeie bal op die voorvoet vir ons backs gee, en fokus hou op die basics reg doen. Dissipline met of sonder die bal  is ’n groot deel daarvan.” Die Blues kon wel laas jaar se one-off Super Rugby Trans-Tasman-kompetisie wen, maar verskeie rugby experts beskou dit net as ’n gimmick. Die Blues en die Highlanders het vir daai kompetisie se final gekwalifiseer deur al hul wedstryde teen Australiese spanne met bonuspunte te wen. Met sekere spelers wat ongelukkig was om nie vir die All Blacks se groep vir toetse teen Ierland gekies te word nie, sal Saterdag se final ook ekstra betekenis hê. Mark Telea is al weer ná ’n fantastiese seisoen vir die Blues as opsie op een van die vleuels deur die All Blacks misgekyk. Omdat Telea ook van Fidjiaanse herkoms is, kwalifiseer hy dus ook nie om vir die Maori All Blacks te speel nie. Dis die Kiwi’s se nie-amptelike tweede span. Daar is min wat weet Telea spog met ’n Suid-Afrikaanse pa, so dit kan hom selfs ’n opsie vir Rassie Erasmus en Jacques Nienaber maak. Saterdag se Super Rugby Pacific Final word vanaf 09:00 op SuperSport Rugby (211) en SuperSport Grandstand (201) uitgesaai.