ROSES het die opgeknapte Pelikaan-park met ’n sprankelende vertoning teen Ceres ingehuldig. Die Dorings van Wellington het die besoekers van Witzenberg met 39-17 in ’n Witsentraal Groot Uitdaagbeker-wedstryd van die Boland kafgedraf. Dit is die eerste wedstryd in vyf jaar op dié sportterrein en die tuisspan het met sewe drieë omtrent afgeshow op die geskiedkundige dag. Selfs die mayor van die dorp, Conrad Poole, het kom kyk. Toe gee die talentvolle vleuel Duran Persence ook die toeskouers ’n bonus-vertoning binne die drama met ’n driekuns aan drieë nadat hy in die tweede helfte as plaasvervanger op die veld gedraf het. Dit is die 20-jarige business management-student se derde vertoning vir Roses. Al drie was plaasvervangers. Waarsku Die span se breier, Brendon April, is egter versigtig in sy kommentaar oor Persence se skitter-vertoning. “Ons moet versigtig wees. Hy is nietemin ’n absolute great talent. “Hy het drie wedstryde gelede die groep gehaal omdat ’n speler kort voor ons stryd teen Tulbagh ’n besering opgedoen het. “Dit is sy derde start van die bank af. Jy moet versigtig wees as jy met jong spelers werk. Maar watch hom,” waarsku April. Hoewel April aan die einde vol smiles was, het hy teen rustyd maar swaar asemgehaal. Ofskoon sy span met 19-14 voorgeloop het, was sake baie gelykop. Die tuisspan het egter kort ná rustyd skouer aan die wiel gesit toe die senter Marc Andries in die hoek gaan druk het. Teruggeveg Toe volg Persence se driekuns en die bonuspunt-sege was veilig in die liga-kous. Ceres het goed teruggeveg in die tweede helfte, maar die spelers het hulle tromp-op teen die verdediging van Roses vasgeloop. Die losskakel William van Wyk kon in die tweede helfte net met ’n strafskop punte tot die telling byvoeg. Witsentraal Swartland Weskus Overberg Breë Langeberg Noordweste