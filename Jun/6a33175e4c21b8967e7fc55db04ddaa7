JY HOEF nie in die tronk te wees om ’n gevangene te wees nie. Dít was een van die boodskappe wat oud-gevangenes aan kinders en ouers op Jeugdag in Wellington oorgedra het. Verlede week het die organisasie Taakmag van God, kerkleiers en NGO’s ’n suksesvolle Jeugdag aangebied. Van die NGO’s wat betrokke was, is Patriots of Christ, The Most Vulnerable Centre, die Dalene Foundation en The Revival House of Faith International, Kindersorg SA Wellington en God is Always on Time Apostolic Movement. Freek Jacobs, ’n gemeenskapsleier, sê hulle het die kinders nou weer hoop gegee. “Mense wat in die gevangenis was, het ook kom help en met die kinders gepraat en aangemoedig om die regte pad te volg, en hulle teen misdaad gewaarsku. “Die manne het oranje overalls aangehad en hulle het hulle ervaring met die kinders kom deel. “Kerkleiers van Wellington en NGO’s het saamgespan en goeie boodskappe aan die kinders oorgedra.” Jacobs sê die kinders het ook gehoor dat hulle kan verander – maak nie saak wie jy is nie. “Die boodskap van die oud-gevangenes was jy hoef nie in die tronk te wees om ’n gevangene te wees nie. “Jy kan vir jare in jou omstandighede ook ’n gevangene wees as jy deurmekaar is met bendes en dwelms, en opstandig teenoor jou ouers is.” Jacobs sê van die boodskappe wat uitgekom het, is “crime does not pay” en “die waarheid is ’n naarheid, maar dit hou jou uit die gevaar uit.”