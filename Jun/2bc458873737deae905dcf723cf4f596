AS JY die naam Adam Small noem, dink mense dadelik aan Kanna Hy Kô Hystoe, Krismis Van Map Jacobs en gedigte soos “Die Here Het Gaskommel” en “Oppie Parara”. Maar daar is eintlik so baie van Adam se werke wat onbekend is. Dit is juis hierdie gedigte wat in die nuwe bundel Die Maan Is Swart verskyn. Ons het ’n bietjie met die redakteur by Kwêla Boeke, Stevlyn Vermeulen, gesels oor die nuwe bundel wat op 10 Junie in boekwinkels regoor die land beskikbaar gaan wees. Sy deel hoe hierdie konsep ontstaan het: “Hierdie spesifieke reeks van versamelde gedigte het eintlik met Ingrid Jonker (deur Human & Rousseau uitgegee) begin. Die idee was om hulde aan die digters te bring en hul oeuvres meer toeganklik te maak. Die Maan Is Swart is die vyfde versameling in die reeks.” Alledaagse Hierdie bundel is deur bekroonde digter Ronelda Kamfer saamgestel. “Die meeste van die bundels wat vir hierdie versameling gebruik is, is nie maklik verkrygbaar nie. Veral nie vir die alledaagse leser nie. “So, Ronelda moes terugkyk na Adam se gepubliseerde werke en gedigte vir hierdie bundel kies,” verduidelik Stevlyn. Die redakteur meen die bundel skyn die lig op die minder bekende werke van dié baan­breker-skrywer, digter en dramaturg. “Adam Small is ’n bekende naam. Daar is wel baie van Adam se werke wat onbekend is. Hy het ook gedigte in Engels en Standaardafrikaans gepubliseer. “Die beste deel van hierdie projek was om deur sy oeuvre te lees en al daai minder bekende gedigte te ontdek. “Dit is vir my ook belangrik dat ons nie Adam se bydrae tot die bevordering van Kaaps vergeet nie.” Volgens haar is die doel van hierdie versameling om Adam se bydrae tot Suid-Afrikaanse letterkunde en Kaaps te vereer. Klem word geplaas op die tersaaklikheid en veelsydigheid van sy stem. Dekades later gee sy woorde steeds ’n stem aan die gemarginaliseerdes en die werkende stand. Ronelda skryf in haar voorwoord die gedigte is baie versigtig gekies om bymekaar aan te sluit. “As samesteller van hierdie werk, het ek probeer om die gedigte te rangskik sodat hulle in kommunikasie is met mekaar en oorvleuel. “Hierdeur word die belange, filosofie, intieme denke en gedagtes beklemtoon wat deur Small se narratief vloei. “Hierdie bundel dek nie al Adam Small se skryfwerk nie, maar dit bevat meer as genoeg om die nuuskierige leser te inspireer om verder ondersoek in te stel. En die leser wat reeds met Small bekend is, mag die gedigte dalk in ’n ander lig sien.” Identiteit Stevlyn wei meer uit oor die temas wat in Die Maan is Swart hanteer word. “Daar is hoop, angs, weemoed, bewustheid van onreg, liefde, geloof en trots in Adam se werk. Identiteit is ook ’n groot tema. “Hy het oor die bruin gemeenskap en kultuur geskryf in ’n tyd toe daar nie veel publikasiemoontlikhede vir bruin skrywers was nie. Adam was ’n voorloper en sy werk is revolusionêr, veral vir daardie tyd.”