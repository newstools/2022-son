VAN die klaskamer na die bokskryt. Dít is die roete wat die Ashton Sekondêre Skool nou wil loop nadat die hoof, Isaac Antonie, ’n groot begeerte het om boks as sport aan te bied. Roscoe Pekeur, wat aan die einde April die boks-vlammetjie aangesteek het met ’n toernooi op Montagu, sê hy het oorspronklik ’n afspraak gemaak met een van die onderwysers, John Benjamin, om ’n toernooi by die skool aan te bied. Toe kry hy onverwags ’n oproep van die skoolhoof. Volgens Pekeur wag Antonie “sy hele lewe lank vir dié geleentheid en dat my aansoek nie op ’n beter tyd kon gekom het nie”. Pekeur en Antonie het intussen byeengekom om die saak te bespreek. Volgens Pekeur is daar op die volgende plan van aksie besluit: Dít deur boks-toesprake op 19 Julie by die skool te hou en om die bekende skeidsregter Theo Modise vir sy insette te nooi. Dit gaan ’n skoolbyeenkoms wees vir boks met demonstrasies wat aangebied sal word.