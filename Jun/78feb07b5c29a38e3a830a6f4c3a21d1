GORDON’S Bay Pioneers is besig om hul stempel behoorlik in die Metro League van die Westelike Provinsie se klubrugby-kompetisie af te druk, Pioneers het Saterdag met Perseverance met ’n allemintige 75-0 afgereken. Lukas de Beer, ’n bestuurslid van die klub, sê hulle het ontstaan uit ’n samesmelting tussen Strand Pioneers en die Gordon Leopards. Dit is dus die eerste keer dat hulle vanjaar as ’n span meeding. “Ja, hierdie is ons eerste jaar in die Metro League. “Ons het oor die naweek vir Persies in die kwarteindstryd met 75-0 kafgedraf. “Saterdag kom ons teen Lawanies in die semi-final te staan,” het De Beer gister gesê. In ander Metro League-aksie het Fisantekraal Khayelitsha net-net met 11-6 geklop. Faure was met 30-19 te sterk vir Progress, terwyl La-Motte-Wanderers vir Temperance Cities met 35-14 afgestof het. In die Paarl League, was Paarl Rangers met 24-20 baas teen Young Standards in die Dal Josafat-stadion. Young Gardens was met 38-18 te sterk vir Pêrel United. Riverstones en Simondium was in ’n hewige stryd gewikkel, met Stones wat naelskraaps met 32-29 gewen het. Laer Paarl het verwoesting teen Violets (Paarl) gesaai. Die Blues het ’n ongelooflike 100 punte teenoor die 12 van Violets gescore. In die Noordelike Liga was Blakes met 71-12 hopeloos te goed vir Whistling Wheels. Sir Lowrians moes hard swoeg om Delft United met 38-32 te kon wen. Van der Stel-Evergreens het Excelsior met 82-10 gelooi. Naelbyt Die games tussen Windmeul United en Stellenbosch-Coronations, sowel as Young Wesleys en Manenberg Rangers, was albei naelbyt affêres. Coronations het net-net met 34-33 die botoon gevoer, terwyl Wesleys Rangers met 22-20 getroef het. In die Southern League het Lagunya vir Retreat met 36-16 afgeransel en Peninsula het Young Stars met 21-7 ore aangesit. Northerns het Thistles met 63-o verneder, terwyl Titans met 20-12 te veel skietgoed vir Atlantis gehad het. In die City League het Caledonian Roses met 19-47 teen Gardens vasgeval en Silvertree het Violets met 13-10 geklop. Super A: Durbanville-Bellville 41, Brackenfell 13; Kuilsrivier 13, Hamiltons 52; NTK 43, Hamlets 40; Paarl 10, False Bay 85; SK-Walmers 3, Uni-Mil 33; Villager 28, Tygerberg 13. Super B: All Saints 38, Primrose 10; Belhar 26, Busy Bees 12; Bellville 21, Collegians 21; Goodwood 0, Helderberg 96; Vineyards 12, Young Peoples 14; St. George’s 46, Langa 16. Super C: Eersterivier 27, Blue Stars United 21; Morningstar 14, Pniel-Villagers 10; Rangers 60, Blue Jets 10; Strand t Albions (uitgestel tot 27 Augustus 2022); Strand United 15, Kraaifontein 12.