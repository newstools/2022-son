HY SAL nou nog meer famous raak, maar dié keer oorkant die waters! Cheswyn Ruiters, die Maak my Famous-wenner, het sy sangnette gaan wyer span in Mallorca in Spanje. Die trotse Worcesteriet het Woensdag na die buiteland vertrek om sy kragtige stem dáár te laat hoor. Die sanger, wat ook onlangs in Namibië gaan sing het, sê hy droom daarvan om die wêreld vol te reis. “Ek wou nog altyd getoer en die wêreld gesien het. “’n Paar maande terug het ’n dame, Faren Fouché, my gekontak om te vra of ek saam met haar sal gaan sing in Spanje. “Ek het onmiddellik ja gesê omdat dit ’n goeie geleentheid is om te travel en te explore — en ook om meer van die wêreld buite Suid-Afrika te sien.” Die “A Reason”-sanger sê hy gaan gaste en toeriste in Spanje vermaak. “Ek gaan by ’n hele paar hotelle en vakansieoorde shows doen.” En hoewel hy ’n wonderlike tyd in die kultuurryke Spanje gaan hê, sal hy beslis sy fans hier in Suid-Afrika mis. “Ek gaan verlang na elkeen van die wonderlike mense wat my altyd ondersteun. “Ek beplan definitief om terug te kom, want daar is nog soveel wat ek in Suid- Afrika wil doen. Ons hoef nie te lank dikbek te wees nie, want Cheswyn beloof hy kom later vanjaar terug en dan sal hy nuwe musiek uitreik. “Ek kom November terug om shows oor die hele Suid Afrika te doen, want dan kom my album uit met musiek wat ek opgeneem het saam met SABC.” Hy sê hy sien uit na die uitdagings wat nuwe geleent­hede hom gaan bied. “Dit gaan my uit my gemak­sone ruk en forseer my om voor ’n heel different crowd the sing. “Ek wil meer leer oor myself buite my gemaksone en ek wil meer leer oor wat buite Suid-Afrika gebeur. Ek is ook weg van die bekende gesigte na wie ek altyd kan hardloop en word op ’n eiland geplaas. Dáár moet ek op myself depend — en dis die beste leerskool.” En waarna gaan Cheswyn die meeste verlang wanneer hy daar in Spanje sing? “KFC, want die naaste een is twee ure met die vliegtuig,” sê hy grappenderwys. Hy voeg ernstiger by: “Ek gaan my Suid-Afrikaanse gehoor mis. Maar die meeste my familie en vriende en moontlik ’n spesiale mens.” Sokker Cheswyn beplan nie om net voor gehore te sing nie. Hy is ook opgewonde om ’n paar toeriste-aantreklikhede te besigtig. “Ek wil ook baie graag gaan sokker kyk in Barcelona en dit live experience,” vertel hy opgewonde. Hy het ook ’n spesiale boodskap vir sy ondersteuners. “Baie dankie aan elkeen wat my altyd ondersteun en liefde wys. Ek is so dankbaar en gaan dit hierdie paar maande mis. Hou aan om my op my sosialemedia-platforms te volg om te sien wat ek doen en wees gereed om in November nuwe musiek te luister.” Lekker toer ,Cheswyn, ons kan nie wag om te hoor watter lekker musiek jy in die SABC-studio vir ons gemaak het nie.