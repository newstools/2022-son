WEENS die histerie van kinderontvoerings in gemeenskappe het die koppe van inwoners behoorlik uitgehaak. ’n Paar uur nadat ’n onskuldige man Dinsdagoggend in Parkwood gestenig en doodgebrand is, het nog ’n onskuldige man byna sy lewe verloor. Hierdie keer was dit iemand wat skoolkinders vervoer het. Kort nadat die man met drie ander mans voor die Huguenot Primêre Skool in Tafelsig, Mitchells Plain, stilgehou het, is hulle deur gemeenskaplede en ouers aangeval. Volgens Bronagh Hammond, woordvoerder van die Wes-Kaapse onderwysdepartement (WKOD), het amptenare wat na die skool uitgegaan het, gesien hoe die aanval uitgebreek het. Ouers het gedink dat die mans die leerders wou ontvoer. Maar Hammond sê dat dit nie bewys kon word nie, en die skool en die polisie moes inspring om die mans te beskerm. Sy bevestig: “Die WKOD is bewus van die oproerigheid wat gistermiddag (Dinsdag) by die Huguenot Primêre skool in Tafelsig uitgebreek het. “Amptenare is na die skool om ondersoek in te stel. Die beweringe dat daar ’n poging aangewend is om leerders te ontvoer, kon nie bewys word nie. “Die oproerigheid het na bewering ontstaan toe ouers en gemeenskapslede vier mans in ’n taxi daarvan beskuldig het dat hulle leerders van die skool wou ontvoer. “Die bestuurder en passasiers het per ongeluk by die verkeerde skool opgedaag vir hul geskeduleerde pick-up. “Die bestuurder was nuut op die roete. “Die ouers het na bewering hul aankoms as ’n ontvoeringspoging gesien. “In geen stadium is enige leerders geforseer om in die taxi te klim nie. “Toe die situasie gevaarlik raak, het die skool die bestuurder en die passasiers by die skoolhek ingelaat om hulle te beskerm. Die polisie is ingeroep.” Volgens Hammond het verdere oproerigheid ontstaan toe die polisie probeer het om die taxi en die insittendes van die perseel te vergesel. Sy sê as gevolg hiervan is die skoolpersoneel se voertuie beskadig en verdere geweld het in die gemeenskap uitgebreek. Klippe ’n Polisiewoordvoerder, AO Joseph Swartbooi, bevestig die Mitchells Plain-polisie het Dinsdag omstreeks 15:00 op ’n klagte by ’n laerskool in Tafelsig gereageer. Swartbooi sê by die cops se aankoms op die toneel is hulle ingelig dat gemeenskapslede skool-vervoer met klippe bestook het. Hy verduidelik: “Die bestuurder het daarin geslaag om van die oproerige skare weg te ry. “Die gemeenskap het alle uitgange toegemaak, met die polisie-vans steeds op die skoolperseel. Die polisie kon daarin slaag om die skare uiteen te jaag. “Die Mitchells Plain-polisie ondersoek klagte van openbare geweld en die beskadiging van eiendom. Volgens Swartbooi is daar nog niemand in verband met die voorval gearresteer nie. Intussen duur die polisieondersoek voort rakende die man wat in Parkwood vermoor is.