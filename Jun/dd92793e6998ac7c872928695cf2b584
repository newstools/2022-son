HY WEET nie hoe om sy gevoelens te beskryf oor sy dogter se moord nie. Só sê Lance Hess, die pa van Jesse Hess wat in 2019 saam met haar oupa in hul Parow-woonstel vermoor is. Lance het Dinsdag die getuiebank ingeneem tydens voorvonnisverrigtinge in die Kaapse hooggeregshof. “Ek het haar elke tweede week gesien en toe sy Parow toe trek, het ons mekaar meer gesien en ons bond het sterker geword. “Dit (haar moord) het ’n baie groot gedeelte van my geneem. Sy het net haar suster leer ken en dit was short-lived vir haar en vir my, en dit maak seer,” getuig die pa. Staatsaanklaer Emily van Wyk het hom gevra hoe hy voel oor Van Boven. “Alles moet sy gang gaan met hom. “Ek is nie hier om hom te oordeel nie. God sal sien dat hy kry wat hy verdien,” het hy gereageer. Hy het Jesse beskryf as ’n jong vrou wat altyd ’n opinie gehad het oor alles.” Die saak is tot 19 Julie uitgestel vir vonnis.