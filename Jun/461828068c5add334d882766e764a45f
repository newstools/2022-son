DIE nasionale volskaalse staking deur werkers van die Suid-Afrikaanse Inkomstediens (SAID) duur voort. Die National Education, Health and Allied Workers’ Union (Nehawu) en die Public Servants’ Association (PSA) het met hulle stakingsaksies voortgegaan. Hulle eis onder meer ’n algemene 12%-salarisverhoging. ’n Nehawu-woordvoerder, Lwazi Nkolonzi, sê hulle sal nie ophou met die staking totdat daar aan hulle eise voldoen is nie. Die stakers het twee weke gelede by die tesourie se hoofkantoor betoog en ’n memorandum met klagtes oorhandig. Streng Die SAID se aanbod is ’n 1,3%-salarisverhoging en hy sê hy het nie genoeg hulpbronne om aan die vereiste 12%-verhoging te voldoen nie. Die SAID sê verder die “no-work, no-pay”-beleid sal streng toegepas word. Nkolonzi sê hulle sal egter nie terugstaan nie totdat dit wat hulle “verdien” aan hulle gelewer is. Hy sê verder: “Sover dit ons as Nehawu betref, is ons duidelik oor wat ons soek en alles loop tans volgens wat ons wil hê in die sin dat die staking voortduur. “Ons lede is op die picket line en hulle is baie duidelik oor wat hulle eis.” Volgens Nkolonzi sal Nehawu sal niks minder as ’n 12%-salarisverhoging aanvaar nie.