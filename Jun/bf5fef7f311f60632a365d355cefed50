HAAI, Sonlanders! Charlton Vonk is ’n speurder na wie die gemeenskap opkyk. Hy loop egter met ’n donker geheim: Hy verneuk sy vrou met ’n weduwee, Erica Cupido. Dinge is so ernstig tussen hulle dat Charlton sy toevlug tot die drankbottel neem. Hoe gaan hy uit hierdie gemors kom? Geniet nou hoofstuk 2 van CHRISTO MEYER se “Tussen Twee Vure”. DIE huis is stil sonder Imelda. Charlton mis haar grappies en veral haar sêgoed wanneer hulle saans saam na Noordooster en Pappegaaivlei op TV kyk. Dan lag hulle saam soos jong verliefdes. Hy maak nie reg met haar nie. Imelda verdien nie om op gecheat te word nie. Daarvoor is sy te dierbaar. Sy sal nooit so iets aan hom doen nie. Ook gaan hy vanaand Imelda se warm lyf langs hom mis wanneer hy bed toe gaan. “Wat ek nou nodig het, is die rustigheid en kalmte van die platteland om my batteries te recharge,” het Imelda ’n paar dae voor haar vertrek gesê. “As ek terugkom, sal ek weer myself wees en gereed wees vir die res van die jaar. Jy sal mos op jou eie regkom, nè?” Charlton het haar in sy arms geneem en liefdevol gesoen. “Gaan rus jou uit en kom veilig terug. Ek sal fine wees op my eie. “Jy bring nie ’n skelmpie huis toe terwyl ek nie hier is nie,” het sy geskerts. Vir ’n oomblik het Charlton geskrik, gedink sy weet dalk meer as wat sy voorgee. Maar aan haar glimlag kon hy sien sy maak net ’n joke. “Skelmpie nogal,” het hy gemaak-sarkasties geantwoord. “Vir my is daar net een vrou en haar naam is Imelda.” “Bly om dit te hoor,” het Imelda gesê. Weer skud Charlton sy kop. Van wanneer af steek hy goed vir sy vrou weg? Hulle twee was nog altyd eerlik met mekaar. Is dit nie miskien beter om oop kaarte met Imelda te speel nie? Wie weet, dalk help dit hom om permanent van Erica af weg te bly. Dalk help dit hom om Erica uit sy gedagtes te kry. Vir wie probeer hy fool? Erica is nie net ’n knoppie wat afgeskakel kan word nie. Hoe sê daai song van die Kaapse diva Salome nou weer? “It’s complicated”. Charlton wonder of die Here hom ooit sal vergewe. Hy wil egter nie nou te veel daaroor wroeg nie. Dit gaan hom net verder depressief maak. Daai is ’n worry vir ’n splinternuwe dag. Nou wil hy net sy dop in vrede geniet. Tog dink hy nie hy wil eendag sien hoe lank sy lys van oortredings is as hy van aangesig tot aangesig met sy Skepper staan nie. In een leeftyd kry ’n mens so baie kanse om reg te maak waar jy verbrou het, om weg te beweeg van jou verkeerde weë, maar uit ondervinding weet hy almal is nie sterk genoeg teen die versoekings van die lewe nie. Sommige mense keer elke maal skaamteloos terug na hul ou, sondige gewoontes. Charlton is nie iemand wat maklik huil nie. Dus weet hy nie waar die trane so skielik vandaan kom nie. Dit rol oor sy wange en drup byna in sy glas. Hy maak ’n snik-geluid. Wat gaan aan met hom? Hy is verdomp amper 49 jaar oud. Hoekom gedra hy hom soos ’n stout kind van nege? Eintlik behoort hy hom te skaam. Gelukkig is Imelda nie hier om hom in dié toestand te sien nie. Sy sou wou weet of daar iets is wat hom pla en hy twyfel of hy gereed sou wees om met die hele sak patats vorendag te kom. Oor wie huil hy nou eintlik? Oor Erica of Imelda? Hy is nie seker nie. Miskien oor albei. Hy sal sy mind moet opmaak. Hy vryf liggies oor sy kaalgeskeerde kop. Hoe regverdig hy sy roekelose gedrag? Dis mos nie hoe sy ouers hom grootgemaak het nie. Sy ma draai sweerlik in haar graf om as sy moet sien waarmee hy besig is. Hy het haar dan destyds hand en mond belowe hy sal nie in sy pa se voetspore volg en dieselfde foute as hy begaan nie. En kyk wat vang hy aan. Sy woord is veronderstel om sy eer te wees. Wat gaan gebeur as die waarheid op ’n dag op die lappe kom? Geen onderduimsheid bly vir altyd ’n geheim nie. Dit lek gewoonlik uit wanneer ’n mens dit die minste verwag. Hy wil nie eens aan die gevolge dink nie. Hy weet net dit gaan wees soos die Bybel dit beskryf: “’n Geween en gekners van tande.” Hy kan ook nie sê hy was nie deeglik bewus van waarvoor hy hom inlaat nie. Niemand het ’n vuurwapen teen sy kop gehou nie. Nes in die dae van Adam en Eva het hy uit eie keuse van die verbode vrug geproe. Hy wil so graag met iemand praat. Iemand wat hom advies kan gee. Iemand wat nie vinger sal wys en hom sal kritiseer nie. Dit moet iemand wees wat hy kan vertrou. Iemand wat nie sal uitpraat nie. Iemand soos... Dan onthou hy vir Lee-Anne, sy ou skoolvriendin. Lee-Anne was vyf jaar gelede in die dieselfde bootjie as hy. Sy het ook ’n affair gehad. Sy het hom alles vertel omdat hulle twee geen geheime gehad het vir mekaar nie. Toe hy weer hoor, was dinge tussen Lee-Anne en haar man weer klopdisselboom. Wat van die ander man geword het, weet hy nie. Hy sal graag wil hoor wat Lee-Anne gedoen het om haar huwelik weer op koers te bring... Toe Charlton die volgende oggend uit ’n diep slaap wakker word, voel hy soos iemand met ’n ekstra kop op sy lyf. Die whisky het sommer behoorlik met hom gepraat. Daar is ’n naar kol op sy maag, maar uit ondervinding weet hy hy gaan opgooi as hy enigiets eet. Hy sal maar wag tot later wanneer hy beter voel. Wat hy nou nodig het, is ’n koue stort en drie of vier glase yswater. Dit behoort hom vinnig reg te ruk. Anders as ander drinkers glo hy nie aan iets soos ’n kopskietdop om reg te kom nie. Dis net ’n flou verskoning om te drink. Charlton het gisteraand genoeg tyd gehad om oor sekere goed te dink. Hy is lief vir Imelda en wil haar nie verloor nie. Hoekom moet hy dan sy brood aan albei kante gebotter hê? Is dit die moeite werd? Wat veronderstel was om net ’n fling te wees, het vinnig in iets ernstigs ontaard. Nadat hy gestort het, gaan Charlton deur die nommers op sy selfoon. Hy wonder of Lee-Anne se nommer nog dieselfde is. Hulle was lanklaas in kontak met mekaar. Tot sy verbasing lui Lee-Anne se foon. Sy antwoord en hy vertel haar alles van hom en Erica. “Ek het net een stukkie advies vir jou,” antwoord Lee-Anne. “Gaan sien ’n huweliksberader as jy jou huwelik wil red. Dis wat ek gedoen het. Ek sal vir jou die nommer stuur van die een teenoor wie ek my hart uitgestort het.”