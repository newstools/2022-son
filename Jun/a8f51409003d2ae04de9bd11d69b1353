"EK blameer nooit ’n ref nie, maar vanaand is ek nie bang om ’n ref te blameer nie." Só het ’n woedende Jerome Paarwater, afrigter van die Westelike Provinsie se Currie Cup-span, Vrydagaand gereageer nadat sy span op hartverskeurende wyse met 41-43 teen Griekwas in ’n Currie Cup-kragmeting in die Danie Craven-stadion vasgeval het. Ná 20 minute se spel was die Streeptruie reeds met 28-0 voor. Met die rustyd was die tuisspan met 35-19 voor en dit het gelyk asof die Kapenaars met ’n gerieflike oorwinning uit die stryd sou tree. Die besoekers van Kimberley – wat laas week die tot dusver onoorwonne Cheetahs met 44-15 geskok het – het egter nie gaan lê nie. Die Poubloues het met ’n geweldige terugvegpoging vorendag gekom en altesaam sewe drieë teenoor die ses van die WP aangeteken. Paarwater het agterna oor die skeidsregter, Morné Ferreira, se beslissings gesê: “Ja, dit was uiters teleurstellend. Die heel jaar was dit al so. Vandag het ek gedink ons het nie verdien om te verloor nie, maar die telling sê anders. "Ek blameer nooit ’n ref nie, maar vanaand is ek nie bang om ’n ref te blameer nie. "Ons het definitief nie gespeel om die tweede helfte te defend nie, want ons het geweet hulle gaan met elke bal hardloop. Ek dink met tye was ons verdediging in die middelveld sleg. Dit was 'n bietjie teleurstellend, maar ek gaan weer sê, ons verdien nie om vanaand se wedstryd te verloor nie. “Jy kan nie met 'n flying wedge kom en pre-bind nie. Ons het vir die ref geskree. Dit moes onmiddellik 'n strafskop teen hulle gewees het, maar niks het ons kant toe gegaan nie. “Ek kan nie eers tel hoeveel vorentoe-aangeë daar was nie. Dit het net nie na ons kant toe gekom nie. Dit was frustrerend. “Die heel seisoen sê ons die ouens speel swak, maar vandag kom jy in ’n wedstryd en jy doen alles reg ... en dan kom die skeidsregter in die tweede helfte en straf jou met die game reeds klaar. Ek weet nie hoeveel strafskoppe hy in twee minute nog meer kon gee nie,” het Paarwater bygevoeg. WP - drieë: Tristan Leyds, Jacques van Zyl, Juan de Jongh, Angelo Davids, Tim Swiel; doelskoppe: Swiel (5); strafdoele: Swiel (2). GRIEKWAS - drieë: Rynhardt Jonker, Sango Xamlashe, Munier Hartzenberg, Janco Uys, Luther Obi, Hanru Sirgel; doelskoppe: George Whitehead (4). 