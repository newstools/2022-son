VEILIGHEIDSRISIKO’S van bewaarders sal ’n probleem vir inwoners ook raak as dit nie gou aangespreek word nie. Dís die mening van die Wes-Kaapse sekretaris van die Police and Prisons Civil Rights Union (Popcru), Pat Raolane, tydens ’n optog Dinsdag. Raolane sê die optog wat by die Wes-Kaapse korrektiewe dienste se hoofkantoor naby Goodwood plaasgevind het, was maar ’n waarskuwingskoot van wat sal kom as hul kwessies nie aandag kry nie. Van die kwessies is die gebrek aan personeel by tronke, wat die bewaarders blootstel aan moontlike aanvalle deur gevangenes. Raolane maak verwysing na die onlangse ontsnapping wat by die Malmesbury-gevangenis plaasgevind het en waarsku dat meer soortgelyke gevalle sal plaasvind as die provinsiale bestuur nie die kwessie gou aanspreek nie. Hy verduidelik: “Ons is nou bekommerd soos nooit tevore nie wat ontsnappings betref. “Onthou, as ’n gevangene ontsnap, het hy nog sy uniform aan en dit beteken hy sal van daai klere ontslae moet raak. “Ek kan die versekering gee hy gaan by iemand se huis inbreek om ander klere te kry. “Mense sal sterf. “So, die nalatigheid van die departement van korrektiewe dienste veroorsaak ernstige kommer.” Popcru sê hy is op die punt om korrektiewe dienste se bestuur te vra om eerder van hul poste afstand te doen. Nasionale “Hulle gee nie om vir ons mense nie,” sê Raolane hieroor. “In die eerste plek is dit ons (vakbond-) lede en met die loop van tyd gaan gemeenskapslede ook geraak word,” sê hy verder. Die Wes-Kaapse kommissaris van korrektiewe dienste, Delekile Klaas, sê in reaksie die kwessie van understaffing en oorbevolking is ’n nasionale kwessie. “Dis nie net ’n Wes-Kaapse kwessie nie,” voeg hy by. “Dis iets wat die minister ook in sy begrotingstoespraak in die parlement aangespreek het. “Ek weet nie wat hulle wil hê ons moet doen nie.”