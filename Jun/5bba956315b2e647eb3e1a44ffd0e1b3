Meer as 57% van die volwasse bevolking in die Wes-Kaap het teen 17:00 Maandag die J&J jab of twee Pfizer-jabs gekry. In die land is reeds byna 36,5m inentings toegedien. Hiervan was 27,5m Pfizer-jabs, waarvan 4,5m in die Wes-Kaap was. Uit die 4,5m jabs in die Wes-Kaap was 2,2m eerste dosis jabs, 1,8m tweede en net minder as 500 000 was booster jabs. Sedert die begin van die inentingsprogram toe pres. Cryil Ramaphosa in Februarie 2021 landsburgers aangemoedig het, het Mitchells Plain aanhoudend die laagste syfers vir die jab in die provinsie gehad. Die Wes-Kaapse staande komitee vir gesondheid gaan nou hierdie week inwoners in Mitchells Plain aanmoedig om die jab te kry. Wendy Philander, die Wes-Kaapse DA-woordvoerder vir gesondheid, sê lede van die staande komitee gaan begin om gesprekke met inwoners te voer. Inwoners sal die geleentheid kry om sommer op die spot hul jab te kry. Dit kom nadat die Wes-Kaapse premier, Alan Winde, laasweek aangekondig het hy gaan die president Cyril Ramaphosa nader om ’n Presidential Coordinating Council (PCC) vergadering te roep. Winde meen dis nou tyd dat die nasionale regering alle Covid-19-beperkings wat nog geld, skrap. 