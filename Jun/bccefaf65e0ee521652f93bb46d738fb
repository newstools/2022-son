Oud-pres. Jacob Zuma het sy regspan opdrag gegee om die staatskapingverslag te hersien. Volgens 'n woordvoerder van die Jacob Zuma-stigting, Mzwanele Manyi, gaan Zuma ook hoofregter Raymond Zondo by die Regterlike Dienskommissie (RDK) verkla. Manyi het die aankondiging saam met Zuma se regspan Saterdagmiddag gemaak, waar 'n klomp ongegronde aantygings teen Zondo ook gemaak is. Manyi het onder meer genoem die stigting gaan die RDK vra om die aanmerkings wat Zondo oor Zuma se mediese parool gemaak het te ondersoek. Zuma wil ook hê die hof en die RDK moet na sy persoonlike verhouding met Zondo kyk. Die voormalige president wil ook hê Zondo se weiering om hom van die kommissie te verskoon moet ondersoek word. Dit ten spyte daarvan dat verskeie howe sy aansoeke verwerp het. Volgens Manyi verwerp Zuma alle verslae van die staatskapingskommissie, en gaan ook die bevindings en aanbevelings laat hersien. Zuma sou ook die nuuskonferensie bywoon, maar het op aanbeveling van sy regspan daarteen besluit. Volgens Zuma se regsverteenwoordiger, adv. Dali Mpofu, is die besluit geneem in die lig van Zuma se paroolvoorwaardes wat insluit hy mag nie skare toespreek nie.