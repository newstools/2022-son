AMBER Heard het nie geld om haar eksman, Johnny Depp, te betaal nie. Die aktrise is deur die hof beveel om meer as $10 miljoen (sowat R154 miljoen) se skadevergoeding aan die Pirates of the Caribbean-ster, te betaal. Maar haar prokureur meen sy het nie die tjieng om hom te betaal nie en hulle is al reeds in die proses om dié saak te appèlleer. Die lang, opspraakwekkende televisie-hofstryd, het Woensdag geëindig toe 'n jurie van sewe mense Johnny Depp onskuldig bevind het. Die jurie het $10,35 miljoen (sowat R155 miljoen) se skadevergoeding aan hom toegeken, in teenstelling met die $2 miljoen (sowat R30 miljoen) wat aan Heard toegeken is. Op die vraag op NBC se TODAY-program of Amber sal kan betaal, het haar prokureur, Elaine Bredehoft, geantwoord: “Ag nee, absoluut nie.” Sy het bygevoeg dat Heard teen uitspraak wil appèlleer. 