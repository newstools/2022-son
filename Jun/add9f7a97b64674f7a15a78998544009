DIE lede van die teenbende-eenheid het ’n besige naweek gehad en gesorg dat ’n paar onwettige skietgoed van die strate gehaal is. Dié spesiale eenheid het inligting ontvang dat ’n onwettige vuurwapen by ’n perseel in Wals Lane, Cafda Village, versteek is. Die inligting is Sondagoggend opgevolg en die perseel is deursoek wat gelei het tot die ontdekking van twee vuurwapens en ammunisie. 'n Verdagte (29) is in hegtenis geneem vir die besit van ’n ongelisensieerde vuurwapen en ammunisie. In Sonata Crescent, Steenberg, is ’n 29-jarige verdagte in hegtenis geneem op ’n aanklag van moord. Die moord is na bewering in Januarie 2022 in die Steenberg-omgewing gepleeg. In ’n onverwante voorval het SAPD-lede Saterdagaand ’n verdagte in Coronationweg, Heinz Park opgespoor en gearresteer. Ná ondervraging het die verdagte lede na die erf geneem waar hy die .38-rewolwer opgegrawe het, toegedraai in ’n blou plastieksak met vyf rondtes ammunisie. Die 35-jarige verdagte is gearresteer vir die besit van ’n ongelisensieerde vuurwapen en ammunisie en sal Maandag in die Athlone-landdroshof verskyn op die genoemde aanklagte.