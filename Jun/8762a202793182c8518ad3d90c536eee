DIE Stigting vir Bemagtiging deur Afrikaans het vanjaar hande met RadioKC 107.7 gevat om Jeugdag te vier. Die dag is tot ’n nasionale vakansiedag verklaar om die jeug van Soweto wat op 16 Junie 1976 die strate ingevaar het om teen die regering se onderwysbeleid te betoog, te onthou. Dié geskiedkundige gebeurtenis staan vandag nog bekend as die Soweto-opstand. Vandag, byna vyf dekades later, face die jeug steeds verskeie uitdagings. Van die issues sluit in; werkloosheid, bendebedrywighede, ’n tekort aan geleenthede, boelies op sosiale media en in skole, asook geestesgesondheid. Om van dié kwessies aan te vat het RadioKC 107.7, die gemeenskapsradio vir die groter Paarl-vallei, sy deure oopgemaak om ’n platform vir die SBA te skep waar die jeug hul stem kan laat hoor. Die SBA takel van die bogenoemde kwessies met twee paneelbesprekings waaronder een oor geestesgesondheid wat baie keer na selfdood lei. Hulle gaan ook praat oor bemagtiging wat kan lei tot meer geleenthede en werkskepping. Albei besprekings sal ook regstreeks op RadioKC en die SBA se Facebook-blaaie uitgesaai word. Dr. Niel le Roux, hoof van die SBA, verduidelik hul visie: “Die SBA is deeglik daarvan bewus dat daar ’n tekort is aan geleenthede vir die jeug en daarom fokus ons baie op projekte wat bemagtiging bevorder. “Dit is egter ook vir ons belangrik dat jongmense moet weet dat hulle ’n stem het en dat daar wel ’n plek is vir hulle om gehoor te word sodat hulle kan uitpraat as iets hulle pla om so te verhoed dat selfdood onder die jeug bestaan.” Dr. Harlan Cloete, voorsitter van KC 107.7, sê: “Ons is verheug om saam met die SBA te kan werk om dié brandende kwessies aan te spreek.” Volgens Cloete word vanjaar se Jeugdag-program deur die radiostasie se eie joernaliste gelei. “Die jeugdiges is deel van ons Mandy Rossouw Community School of Journalism wat ’n jaarlange radioproduksie-leerskap ondergaan.”