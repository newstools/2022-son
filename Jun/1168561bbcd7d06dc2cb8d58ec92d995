KLAPMUTS. — Skoolskoene en ’n heerlike bord kerrie-en-rys het baie kinders Woensdag aangename verras. Ursula Jaftha, ’n gemeenskapsleier, het die dringende behoefte by baie van die ouers raakgesien wat nie skoolskoene vir hulle kids kan bekostig nie. Van die ouers werk in landelike gebiede en kan nie afford om vir hulle kinders skoolskoene te koop nie. Jaftha sê sy het die dringende behoefte aan skoolskoene vir die meer as 100 kinders raakgesien, en sommer onmiddellik aan die werk gespring om skoene vir die kinders in die hande te kry. Nadat sy aansoek om ’n borgskap gedoen het, was daar ’n barmhartige Samaritaan wat sommer onmiddellik na die kids uitgereik het. Haal Jaftha sê sy was oorstelp van vreugde toe die skoene onlangs by haar huis afgelewer is. “Ek het dit goedgedink om die kinders wat glad nie skoene het nie, aan te sê om vir hulle ’n paar skoene te kom haal,” het Jaftha trots vertel. Susan Loff (11) sê dit is haar eerste paar skoolskoene wat sy gratis ontvang het. “My eerste paar se sole is deurgeloop en ons is baie dankbaar vir wat antie Ursula doen,” het sy gesê. Jaftha is baie bly dat sy die kinders se hartjies kon steel en sy hoop dat hulle hul skoene elke dag mooi blink sal polish.