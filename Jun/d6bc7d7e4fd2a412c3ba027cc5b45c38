SLANGRIVIER. - ’n Inwoner het Vrydagaand tragies verongeluk toe hy beheer oor sy voertuig verloor en die pad verlaat het. Die voertuig het tot stilstand gekom nadat dit teen ’n boom gebots het waar die oorledene uitgeslinger is. Volgens sers. Imorgene Hendricks, Heidelberg-polisiewoordvoerder, het die ongeluk net ná 19:00 op die Grootvadersbosch-pad gebeur. Die oorledene, Andrew Hartnick (47), is op die toneel deur medici dood verklaar. Die vroulike passasier (37), glo ’n vriendin van Hartnick wat voor in die voertuig was, is met ligte beserings na die hospitaal op Riversdal vervoer. Sy is ná behandeling ontslaan. Gevlug ’n Klag van manslag word ondersoek. Volgens die oorledene se vrou, Shirley, was sy en een van haar swaers Saterdagoggend by ’n tannie van haar man op die plaas. Sy het van die tannie verneem beide sy en haar man was ook agter in die bakkie, maar hulle het weens skok van die toneel af gevlug. Hartnick laat sy vrou, Shirley, twee seuns asook sy ouers en twee broers agter. Die begrafnisreëlings is nog nie bekend nie as gevolg van die nadoodse ondersoek wat later in die week plaasvind.