MENSE ouer as 50 kan nou vir nog 'n booster shot gaan. In 'n verklaring Maandag verduidelik die departement van gesondheid dat die inentingskedule vir mense van 50 jaar en ouer aangepas is. Diegene wat in die ouderdomskategorie val kom nou in aanmerking om 'n bykomende booster te ontvang. Luidens die departement is die bykomende booster beskikbaar vir almal in die ouderdomsgroep wat ten minste 120 dae of vier maande sedert hul laaste Covid-19-inenting van Pfizer of J&J ontvang het. "Hierdie is deel van die regering se pogings om die aantal persone wat die entstof neem te vermeerder, en sodoende bevolkingsimmuniteit te bewerkstellig. Dit terwyl die kwesbaarste groepe beskerm word, veral diegene wat comorbidities het." Die departement moedig ook mense aan wat nog nie hul tweede inenting of booster shot gekry het nie om dit by hul naaste inentingsplek te kry. 