DIE emosies het Saterdag hoog geloop, maar op die ou einde was rugby die wenner. Só het Armien Ariefdien, afrigter van Collegians, Saterdag sy span se Superliga B-oorwinning van 26-13 oor Collegians op Rosmead in Kenilworth opgesom. “Ja, dit was ongelooflik! Ons het vir twee jaar nog nie gespeel nie. En om Primrose in ’n derby aan te durf sal die emosies uiteraard altyd baie hoog wees,” het Ariefdien agterna aan Son gesê. Verroes “Ons het aanvanklik gesukkel om in die game te kom, maar toe ons dit uiteindelik regkry, het ons beheer geneem. “Albei spanne was ’n bietjie verroes, maar dit gaan maar so in derbies. Dit is altyd baie kompeterend — veral wanneer dit tussen twee Moslem-klubs is. Daar was baie hype en die manne was ’n bietjie nervous aan albei kante.” Collgegians speel volgende week gasheer vir Young Peoples, maar volgens Ariefdien het hulle egter nie ’n tuisveld nie. “Ons sal by Peninsula (by Zandvlei) se veld moet gaan speel. “Dinsdagaande oefen ons in Lentegeur, maar daar is egter nie floodlights nie. Woensdagaande oefen ons by Caledonian Roses en op ’n Vrydagaand is ons weer by Peninsula. So, ons het nie ’n tuisveld nie,” het hy verduidelik. Ariefdien se eweknie van Collegians, Ebrahiem “Baba” Moerat, het die derby as ’n physical encounter beskryf. “Dit is die eerste keer in drie jaar dat ons voor so ’n groot skare speel. Dit het dalk bygedra dat die game aanvanklik nie momentum kon kry nie. Vir ’n lang tyd was die telling 3-3. “Aan die einde van die dag was dit egter ’n celebration van klubrugby. “Ons het ongelukkig nie die uitslag gekry wat ons graag wou hê nie, maar ek dink nie daar was vandag ’n verloorspan nie. “Ons is ’n jong span wat bou. Dit is die eerste regte derby wat die spelers tot nog toe gespeel het as ’n eerste span by ’n klub. Ons is dus baie bly met die vertoning. Ons was vir lang periodes in die game.” Moerat glo Collegians se ervaring het vir hulle die deurslag gegee. “Toe hulle met net 14 man gespeel het, het hulle in die regte gebiede van die veld gespeel. Hulle het ons nie kans gegee om terug te kom nie. Dit wys hulle is ’n span wat dit al voorheen gedoen het. Niemand wil ’n game verloor nie, maar jy moet appels met appels vergelyk. “Hulle het sowat sewe tot tien spelers in hulle span wat al voorheen vir Collegians se eerste span gespeel het, waar ons net twee of drie spelers gehad het. “So daar moet na die konteks gekyk word,” sê Moerat.