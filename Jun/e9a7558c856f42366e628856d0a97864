MÔRE drop die sanger en liedjieskrywer Keanu Harker (26) sy nuutste single, “No More”, om Jeugdag te vier. “Die single is ’n opvolg van my tweede single, ‘I Believe in Me’, van my eerste album af. “Albei liedjies praat oor opstaan vir jouself en waarin jy glo. Jy kan nie meer wegkruip nie, nie meer huil, nie meer terugdeins en nie meer glo dat ons nié goed genoeg is om te doen waarvoor ons ons bedoel het nie,” gee die sanger meer agtergrond oor sy nuwe single. Keanu, wat van Belhar is, het die eerste keer in 2019 die aandag van gehore oor die land heen getrek as ’n finalis in The Voice SA se reeks3. Hy het sedertdien opgetree saam met grotes in die musiekwêreld, nasionaal sowel as internasionaal. Hy het sy eerste album, I believe in Me, in November laas jaar uitgereik en sê hoewel dit anders is, lewer die jongste liedjie ’n soortgelyke boodskap. Die kunstenaar spog dat sy inspirerende musiek uit sy eie pen kom. “Ek hou daarvan om motiverende en inspirerende liedjies te skryf, en die terugvoer wat ek van vorige liedjies gekry het, was vir my ’n aanmoediging. “Ek weet sommige mense het drome, doelwitte en aspirasies, maar hulle het hierdie stem in hulle kop wat sê dat hulle dit nie kan doen nie. Ek wou net hê hierdie liedjie moet ’n herinnering wees dat hoewel ons so lank na daardie stem geluister het, dit hier stop, ons luister nie meer nie.” Vir die produksie van “No More” is hy bygestaan deur DJ Dave Pearce van die musiekduo Pascal & Pearce. Keanu het gedink hy sal die perfekte keuse wees aangesien hy ’n vervaardiger is met ’n uitgebreide repertorium en uitgebreide kennis van die elektro- en dansgenres. Keanu se jongste liedjie dien as ’n teaser vir die album waaraan hy werk. Die musikant sê sy nuwe album wys hoe hy ’n meer pop- en R&B-benadering volg en kreatief raak met nuwe klanke. Hy het bygevoeg dat die reis met “No More” baie idees vir hom oopgemaak het wat hy op die nuwe album sou verken. “Ek het die single met ’n baie algemene en neutrale benadering geskryf, sodat wie ook al daarna luister, dit kan toepas op watter situasie hulle ook al voel met hulle verband hou. “Dis ’n soort single wat jou gemotiveer sal kry en dit is ook ’n herinnering en leuse om volgens te leef. So, of jy na die musiek of na die lirieke luister, jy kan daarmee resonate.” “No More” is vanaf môre op alle groot digitale musiekplatforms beskikbaar.