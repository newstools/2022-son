KLAPMUTS. - Hulle het geen heenkome en slaap in gietende reën onder ’n oop dak in hul uitgebrande HOP-eenheid. Drie huisgesinne van Blossomstraat wat in ’n skakel eenheid bly, het alles verlede week in ’n brand verloor. Die brande het die huise so verwoes dat die dak heeltemal afgebrand het. Nou sit die arme mense met hul hande in die hare en moet in die koue weer en gietende reën noodgedwonge in die vervalle huise bly wat enige oomblik inmekaar kan val. Roseline Mafeking, wat dringend aan die werk gespring het om die mense te hulp te snel, sê geen hulp is tot dusver aan die slagoffers van die brand verleen nie. Mafeking sê in die verlede het mense gestroom om brandslagoffers te help, maar dat dit nie in dié gesinne se geval gebeur het nie. Volgens Mafeking, dra die slagoffers en hul minderjarige kinders sedert verlede week se verwoestende brand, steeds dieselfde klere. Toe die weer Sondag begin sterkgesig trek, moes die mense inderhaas seile span om die ergste reënweer buite te hou. Die mense was Maandag almal sopnat en het gebewe van die koue.