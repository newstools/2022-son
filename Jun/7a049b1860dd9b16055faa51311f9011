DIE Wes-Kaapse regering het gereageer op die bewerings van ’n personeellid in die kantoor van die voormalige LUR vir gemeenskapsveiligheid, Albert Fritz. Dié personeellid, Lazola Ndubela, beweer dat die provinsiale regering hom sonder enige bewyse van kwaaddoen op voorsorgverlof geplaas het. Son het Dinsdag berig Ndubela het aangevoer hy is nie eens gesê wat die aard van die bewerings teen hom is en wie die bewerings gemaak het nie. Ndubela het dit verder ook duidelik gemaak hy was by geen fasilitering van seksuele wangedrag betrokke nie. Ndubela was vroeër vanjaar een van die vier personeellede in Fritz se kantoor wat op voorsorgverlof geplaas is nadat beweringe van seksuele wangedrag teen Fritz opgeduik het. Fritz is later deur die Wes-Kaapse premier, Alan Winde, afgedank. ’n Woordvoerder van die provinsiale departement van gemeenskapsveiligheid, Ishaam Davids, sê Ndubela is op 24 Januarie hangende ’n ondersoek geskors. Die skorsing was gebaseer op die ernstige aard van die beskuldigings teen Fritz, voeg Davids by. Volgens Davids is Ndubela met volle pay op voorsorgverlof geplaas om die integriteit van die ondersoek te beskerm. Davids voeg by die ondersoek teen Fritz is in Maart afgehandel en omdat die getuie onwillig was om teen Ndubela te getuig, het die departement besluit om geen stappe teen hom te doen nie. Volgens Davids sou Ndubela se voorsorgverlof gevolglik verval het. Die departement het egter besluit om die bewerings van moontlike misbruik van departementele hulpbronne en regeringseiendom teen hom (Ndubela) te ondersoek. Davids brei uit: “Ndubela is ingelig dat sy voorsorgverlof afhangend van dié ondersoek verleng word. “In die tussentyd is twee ander beamptes wat in verband met die ondersoek teen Fritz geskors was, afgedank. Afgehandel “Die derde beampte se kontrak was gekoppel aan Fritz se termyn en het dus verval by sy (Fritz) se afdanking.” Davids verduidelik verder dit het teen die einde van Mei duidelik geword dat die ondersoek teen Ndubela nie afgehandel sou word teen die tyd dat sy employmentkontrak op 2 Junie sou verval nie. 