DIE regering het nou wel beperkinge rondom Covid-19 gelig en die dra van maskers opgeskort, maar mense kan steeds maskers dra as hulle wil. Die minister van gesondheid, dr. Joe Phaahla, moedig mense steeds aan om maskers, veral binnenshuis te dra. "Maskers het gewys dit help dat die virus nie versprei nie. "Moenie skaam voel net omdat die regering gesê het julle kan dit los nie. Dit is nou in julle hande en besluit self." Suid-Afrikaners kon van Donderdag af die eerste keer in 27 maande weer sonder maskers loop. Volgens die minister het besighede en ander plekke steeds die reg om te sê mense moet maskers in hulle persele dra. Al is die dra van maskers opgeskort, kan skole, ouetehuise en enige ander plek steeds sê mense moet maskers dra as hulle op hulle perseel kom.