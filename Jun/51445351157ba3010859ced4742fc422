MARK Rodriques, organiseerder van die Bayview Cup vir o.16-spanne, reken alles verloop “volgens plan.” Die negende weergawe van die toernooi wat uit 64 spanne bestaan, het Saterdag afgeskop en duur tot I Julie by die Strandfontein-sportkompleks in Mitchells Plain. Dit sluit ook in twee besoekende spanne van Namibië en Beaufort-Wes. Dit is veral laasgenoemde wat reeds spiere bult en sy gewig in die Kaap rondgooi. Die gasheer Bayview word as ’n “Dark Horse” in die toernooi beskou. Dit gaan interessant wees om te sien of die duo die pyp kan rook met die Academy-spanne soos die kampioen, Cape Town Spurs, Stellenbosch FC en Ubuntu, wat verwag word om die halfeindrondes te haal. “Als verloop volgens plan met groot sokker wat gespeel word en statements wat gemaak word,” vertel Rodriques. Vrouesokker Intussen is dit ook die eerste keer dat die toernooi voorsiening maak vir vrouesokker, met open teams wat deelneem. Natasha Hendricks, adjunk-president van die Mitchells Plain LFA, is een van die individuals wat die inisiatief dryf. Hendricks is op ’n missie om meer meisies betrokke te kry by die beautiful game en ’n toernooi soos Bayview s’n, is ’n poging om nog ’n platform daar te stel, om die talent onder meisies te ontgin. Vanjaar is daar 10 meisiespanne wat die eerste keer aan die toernooi deelneem. “Volgende jaar sal die toernooi 10 jaar vier en ons beplan iets groots, wat die vroue en meisies betref. “Ek verwag dat ons minstens so 12 tot 14 spanne sal hê wat teen volgende jaar sal deelneem,” het Hendricks gesê.