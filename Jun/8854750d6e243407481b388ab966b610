KERRIN Klaaste is nie net ’n slimkop nie, maar ook ’n koelkop-umpire wat besig is om haar merk te maak. Dié 24-jarige boorling van die Noord-Kaap is onlangs as die Suidwestelike Distrikte se umpire van die jaar aangewys en daarmee ook haar manlike eweknieë afgestof vir die gesogte toekenning. Sy het twee weke gelede aan die Sol Plaatje-universiteit haar BSc-graad in Data-wetenskap verwerf. Sy is daarmee die eerste vrou wat dié titel in die SWD kon wen en dit is maar die begin, het sy vertel. “Ek dink ek is doelgerig en daarom sal ek graag op die award wil voortbou,” het sy gesê. “Dit is ’n absolute eer om die toekenning te kon ontvang. Ek het dit nie in my wildste drome verwag nie. Wel, nou het ek meer doelwitte om te bereik,” het sy smile-smile gesê. Dit was egter ’n baie besige seisoen vir Klaaste, wat in Oktober diens moes doen tydens die SA Vroue-super-toernooi. Toe volg die Desember-program met die KSA se tersiêre kollege-toernooi in Gqeberha. Dit is gevolg deur die Khaya Majola- nasionale o.19-toernooi in Potchefstroom. Haar laaste nasionale toernooi vanjaar was KSA se T20 Community Cup in Pretoria in April. “Ek het werklik die Community Cup geniet. Dit was werklik intense. Ons was net ’n paar umpires en moes hard werk. En weet jy, ek het die druk en alles wat met dit gepaard gegaan het, geniet,” het sy vertel. Klaaste het kort ná haar studie aan Hoërskool Noord-Kaap in Kimberley besef dat sy ’n sportloopbaan as umpire wil volg. Sy noem egter gou dat sy ’n hokkiespeler was so tussen haar krieket-speeldae deur. Sy bly tans in Knysna, wat ook haar basis is vir ’n haar huidige job as brand manager vir sport-toerusting-maatskappy. Ofskoon sy haar hokkiestokke gebêre het, het sy dit egter weer uitgehaal en speel klub-hokkie as deel van haar pre-season training vir die volgende krieketseisoen. “Ek hou daarvan om te reis en die job pas my baie goed. Dit is ook waar die hiking-gogga my gebyt het. “Nou geniet ek ook die buitelewe waar ek my gereed maak vir volgende seisoen.”