NOU moet Barbarians maar die Maori’s dophou, want dié manne is op ’n high! Maori’s het met hul oorwinning van 15-13 oor Evergreens groot opslae gemaak in die Suidwestelike Distrikte se rugbygemeenskap. Nou is die aandag van die manne van Heidedal daarop gemik om voort te bou op die Superliga A-oorwinning. Saterdag staan Barbarians dwars in hul pad in Mosselbaai. Maar Theo Rousseau, spanbestuurder van Maori’s, sê: “Kyk, nou is die geesdrif en entoesiasme hoog in ons kamp. Kompeterend “Dit is net die regte inspuiting wat ons nodig gehad het om die volle potensiaal van die spelers te kan uitbring. “Ek sê nie nou ons gaan alle spanne voor ons loop en wegvee nie. Maar ons sal beslis baie meer kompeterend vorentoe wees. “Maar vir nou baljaar ons oor die wen oor Evergreens. Dit is altyd goed om ’n gevestigde span met ’n groep goeie spelers te klop. Dit gee enige span motivering dat dit gedoen kan word.” Sy span staan nou op 13 punte ná nege wedstryde met Barbarians op 19, maar hulle het een wedstryd meer gespeel. Rousseau vertel, “Wat die oorwinning baie spesiaal maak, is dat die fasiliteite by die Laerskool Heidedal in Borcherds waar ons wedstryde speel en oefen, swak is. Help “Ons oefen onder die straatligte in ons woongebied en dit is wat ons motiveer om te kan verbeter. “Ek hoop iemand sien dit raak om ons te kan help met fasiliteite.”