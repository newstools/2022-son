OFSKOON daar nou nie ’n Kaapse span in vanjaar se Currie Cup final in aksie is nie, is daar tog rede vir belangstelling. Veral as daar gekyk word na die Kaapse talent wat in Saterdag se final tussen Griekwas en Pumas in Kimberley in aksie gaan wees. Een so local talent wat uitstaan is Manenberg se eie Munier Hartzenberg. Dié Kapenaar kom vanaf ’n familie wat al diep spore in Kaapse rugby (klub en provinsiaal) getrap het. Soos Son laas week berig het, is Hartzenberg boonop een van drie broers wat die Suid-Afrikaanse o. 20-rugbyspan gehaal het. Sy jonger broer, Suleiman, is juis tans op die toer saam met die Baby Boks in Italië. Moet ook nie van die Pumas se Devon Williams vergeet nie. Dié boorling van Pniel het al in vorige seisoene sy waarde vir die Pumas getoon, sedert hy besluit het om die Wes-Kaap te verlaat. Saterdag se final skop om 15:00 af en kan op SuperSport Rugby (211) gekyk word. SPANNE Griekwas: George Whitehead, Munier Hartzenberg, Sango Xamlashe (k), Rynhardt Jonker, Luther Obi, Zander du Plessis, Stefan Ungerer, Siba Qoma, Hanru Sirgel, Werner Gouws, Derik Pretorius, Cameron Lindsay, Janu Botha, Janco Uys, Kudzwai Dube. BANK: Simon Westraadt, Eddie Davids, Andries Schutte, Johan Retief, Michael Amiras, Johan Mulder, Fiela Boshoff, Chris Hollis, Gustav du Rand, Luyolo Dapula, Raegan Oranje. Pumas: Devon Williams, Tapiwa Mafura, Sebastián de Klerk, Eddie Fouché, Jade Stighling, Tinus de Beer, Chriswill September, André Fouché, Willie Engelbrecht (k), Daniel Maartens, Shane Kirkwood, Deon Slabbert, IG Prinsloo, Eduan Swart, Corne Fourie. BANK: Llewellyn Classen, Dewald Maritz, Simon Raw, Kwanda Dimaza, Francois Kleinhans, Giovan Snyman, Ali Mgijima, Alwayno Visagie.