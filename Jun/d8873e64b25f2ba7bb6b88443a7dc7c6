JUSTIN van der Westhuizen bevind hom skielik sterk in die wedloop om die WP se Eerste Liga-darts-titel. Hy het Woensdagaand in die Grassy Park Hotel sterk na vore getree met twee goeie oorwinnings. Van der Westhuizen het Deon Evans maklik met 7-1 geklop en daarna ook met 5-3 tmet die log-voorloper, Clifford Stradling, afgereken. Leslie Beukes is terug boaan die log nadat hy met Bernard Simmers (7-1) afgereken het en daarna in ’n opwindende wedstryd met 4-4 teen Stradling gelykop gespeel het. Riller Clayton Septoe is steeds goed op dreef. Hy het eers Simmers en daarna Evans geklop. In albei wedstryde was die telling 5-3. Beukes het 15 punte boaan die log met Stradling en Van der Westhuizen gesamentlik in die twee plek met 15. Septoe kan egter steeds ’n sê hê waarheen die titel gaan. Hy speel op die laaste aand teen Van der Westhuizen en Stradling. Beukes se wedstryd teen Van der Westhuizen kan ook ’n riller wees. Die uitslae: ­Deon Evans 3-5 Clayton Septoe; Leslie Beukes 7-1 Bernard Simmers; Clifford Stradling 3-5 Justin van der Westhuizen; Clayton Septoe 5-3 Bernard Simmers; Deon Evans 1-7 Justin van der Westhuizen; Leslie Beukes 4-4 Clifford Stradling.