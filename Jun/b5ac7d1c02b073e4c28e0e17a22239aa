DIE Stad Kaapstad wil die Prasa Rail Enforcement Unit (REU) weer op die been bring. In Oktober 2018 is 'n suksesvolle vennootskap tussen die Stad Kaapstad, die provinsiale regering en Prasa op die been gebring om vandalisme van die spoorweë hok te slaan. Kaapstad se  burgemeester, Geordin Hill-Lewis, sê die eenheid was tussen Oktober 2018 en Julie 2020 effektief om vandalisme teen te werk. "In daardie tyd is inspeksies gedoen in hot spot areas en scrap yards, gesteelde kabels is gekry en arrestasies is gemaak. "Die stad glo om die eenheid weer op die been te bring, kan werk. Ons is besig om nou met Prasa daaroor te praat." Die REU is destyds deur die minister van vervoer Blade Nzimande geloods en dit het dadelik vrugte afgewerp. Die nasionale regering, die Wes-Kaapse regering en die Stad Kaapstad het elk 'n derde van die koste gedra. Hill-Lewis sê in Julie 2020 het die REU opgehou bestaan en hy hoop dat Prasa weer sal aansluit om die vennootskap te laat herleef. Deur die jare het vandale Prasa kaal gesteel en lam gelê en tydens Covid-19 het dinge nog erger gegaan.