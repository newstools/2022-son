HAAI, Sonlanders! Ons skop vandag af met ’n splinternuwe verhaal. “Tussen Twee Vure” is CHRISTO MEYER se jongste pennevrug. Geniet die eerste hoofstuk! DIE tjankgeluide van die wind daar buite herinner Charlton aan ’n reël uit ’n song van lank terug: The cold has a voice. As hy reg onthou, was die song se titel “Stay on These Roads”, gesing deur ’n groep bekend as A-Ha. Of hulle og musiek maak, sal hy nie kan sê nie. Hy het jare laas iets van daai ouens gehoor. Charlton kry sommer ’n knop in sy keel. Hoeveel mense het vanaand nie ’n dak oor hulle kop nie? Hoeveel mense slaap in die koue? Dit boonop op ’n leë maag. Die regering maak elke keer beloftes van behuising en werkskepping, maar al hoe meer en meer mense beland op straat. Sy hart gaan uit as hy ’n bedelaar by ’n verkeerslig sien. Dit moet seker baie guts vat om so iets te doen. Om jouself helder oordag voor vreemdelinge te verneder. In sy werk kry hy gereeld met haweloses te doen. Om te oorleef, wend baie van hulle hul tot misdaad. Hy knoop gedurig ’n geselsie aan om uit te vind waar dinge verkeerd geloop het vir hulle. Soms hoor hy skokkende goed. Baie haweloses kom uit goeie huise. Sommige was getroud en het ’n goeie werk gehad. Verkeerde keuses het gemaak dat hulle die pad byster raak. Keuses soos drank, dwelms, owerspel. En ook die slegte invloed van intimiderende vriende. Charlton is dankbaar vir alles wat hy het. ’n Huis, ’n vaste werk, ’n dierbare vrou, vriende en familie wat omgee. En steeds is hy nie tevrede nie. Hy vang goed aan wat hy dalk kan berou. Wil hy dieselfde paadjie as ’n hawelose loop? Charlton is alleen by die huis. In die afwesigheid van sy vrou geniet hy die geselskap van die bottel Scottish Leader wat hy meer as ’n maand terug by ’n kollega present gekry het. Dis skoolvakansie en sy vrou, ’n taalonderwyseres, het by haar suster op Laaifontein gaan kuier. ’n Welverdiende blaaskans. Die afgelope kwartaal was taamlik stresvol by Middelvlei Hoër met twee leerders wat gepoog het om haar te lyf te gaan. Die twee het hulle lelik misgis. Hulle het nie rekening gehou met die feit dat Imelda Vonk nie ’n katjie is om sonder handskoene aan te pak nie. Die volgende dag het die twee se ma’s breëbors by die skoolhek ingestorm. Die hoof was hulle egter te wagte. Hy het albei voor ’n ultimatum gestel: Draai om en gaan huis toe of kom in en gaan skryf julle kinders by ’n ander skool in. Die twee ma’s is druipstert huis toe. Hulle poging om op die skoolterrein skandaal te gaan maak, het in hulle gesig ontplof. Dié whisky, waarvan Charlton reeds ’n paar happe agter die blad het, is wel nie hoog op sy lysie van gunstelingdrankies nie, maar Charlton Vonk het deur die jare geleer om nie ’n gegewe perd in die bek te kyk nie. “Die goedkoop een maak jou tog net so gesuip soos die duurder een,” het ’n ou vriend lank terug geterg. “Ongeag die prysverskil.” Charlton voel vanaand net om lekker dronk te wees. Ja, hy is verstandig genoeg om te weet drank was nog nooit ’n oplossing vir probleme nie, maar wat anders kan hy doen? Boonop is vanaand ’n ideale geleentheid om oor al sy sondes te sit en besin. Met die daaglikse gejaag van die een misdaadtoneel na die ander het hy nog nie kans gekry om behoorlik oor alles te dink wat die laaste ruk tussen hom en die pragtige weduwee, Erica Cupid, plaasgevind het nie. Hy sal vroeër of later ’n groot besluit moet neem. Iemand gaan seerkry in die proses. Hy het nog nooit na homself as ’n engeltjie verwys nie, maar die afgelope paar maande sondig hy soos selde tevore. Hy steek dit net ordentlik weg sodat geen vriend of kollega agterdogtig kan raak nie. As die waarheid eers Imelda se ore bereik, kan hy hom maar solank op die ergste voorberei. Sy gaan diep seergemaak en teleurgesteld wees. En hom waarskynlik vra om van haar te skei. Dis hoekom dit so belangrik is dat sy vrou nie van sy rondlopery mag uitvind nie. Hy wil haar nie verloor nie. Sy is die beste ding wat ooit met hom kon gebeur. Dis net ... Hy besef hy is ’n sondaar, maar die moontlikheid dat hy dalk nie eendag hemel toe sal gaan nie stuur ’n ysige rilling teen sy ruggraat af. Hy sidder by die gedagte dat hy in die hel kan beland waar sy siel tot in ewigheid deur die vlamme verteer sal word. Só iets moet verskriklik wees om te beleef. Dis ’n straf wat hy nie eens sy grootste vyand toewens nie. Wat staan hom te doen? Moet hy nie net sy dinge laat vaar en die Here ’n kans gee in sy lewe nie? Sodoende kan hy weer sy Bybel begin lees en Sondae langs vroulief in die kerkbanke gaan sit. Dan sal hy ten minste die gemoedsrus hê dat die duiwel met sy drietandvurk nie sy voorland sal wees nie. Alles klink goed en wel, maar Charlton besef ook dis makliker gesê as gedaan. ’n Hele paar stywe doppe is reeds in sy keel af, maar dit het nie gehelp om die koue uit sy gemoed te verdryf nie. Sy binneste voel of dit deur niks anders as sneeu omring is nie. Hoe op aarde het hy in dié gemors beland? En dan die ander vrae wat hom snags uit die slaap uit hou: Hoe gaan hy uit dié penarie kom? Is hy nie klaar te diep in nie? Is daar nog omdraaikans? Hy skink nog drank in die glas en staar lank voor hom uit. Iewers langs die pad het hy sy waardes verloor en hy besef dit gaan ’n gesukkel wees om dit terug te kry. Met die duiwel wat telkens in sy oor kom fluister, lê daar vir hom ’n steil bult voor. Hy ken die verskil tussen reg en verkeerd, maar deesdae is dit asof hy nie tussen die twee kan onderskei nie. Dit is definitief nie iets waarop hy trots is nie. Hoe kon hy toelaat dat dinge so handuit ruk? Hy is veronderstel om ’n rolmodel te wees, ’n steunpilaar vir sy gemeenskap. ’n Speurder na wie almal met vertroue kan opkyk omdat hy gereeld misdadigers aan die pen laat ry. Maar eintlik is daar niks uitsonderliks aan hom nie. Hy is ook net ’n man van vlees en bloed, een met voete van klei. Sy sondes wissel van... Charlton skud sy kop. Nee, laat hy liewer sy vuil wasgoed vir eers privaat hou. Net ’n dwaas sal sulke vieslikheid in die openbaar wil ophang. Te veel mense sal hom veroordeel en slegte dinge oor hom kwytraak. Sy goeie reputasie sal skade ly.