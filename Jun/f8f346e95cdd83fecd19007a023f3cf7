SUID-AFRIKA se voorste vyf rugbyspanne is nou volwaardig deel van Europese klubrugby. Die Suid-Afrikaanse Rugbyunie (SA Rugby) het Donderdag aangekondig dat daar ’n massiewe ooreenkoms met die grootbase van Europese klubrugby (EPCR) bereik is. Die Stormers, Bulls en Sharks gaan aan volgende seisoen se Heineken Champions Cup deelneem, terwy die Lions vir deelname aan die EPCR se Challenge Cup gekwalifiseer het. Die Vrystaat Cheetahs gaan ook aan die Challenge Cup deelneem. Dit kan as ’n beloning vir hul geduld beskou word nadat hulle nie ’n plek in die United Rugby Championship (URC) kon kry nie. Die Cheetahs vaar tans uitstekend in die Curriebeker se Premierliga, en is een van die sterk gunstelinge om dié kompetisie te wen. Volgens Jurie Roux, uitvoerende hoof van SA Rugby, betree dié vyf spanne nou ’n nuwe era, waar daar net groter groei en ontwikkeling van rugby in Suid-Afrika verwag kan word. Die Stormers, Bulls en Sharks het reeds in hul eerste seisoen in die URC gewys hulle sal ver beter vaar as wat hulle destyds in Super Rugby gevaar het. Die Bulls was die enigste SA span wat Super Rugby kon wen. Deelname aan die Champions Cup en Challenge Cup gee nou ook die SA spanne die kans om teen die beste klubs van Engeland en Frankryk sake uit te spook.