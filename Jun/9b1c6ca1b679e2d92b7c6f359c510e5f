TEN spyte daarvan dat Brandon Lewin uit baie moeilike omstandighede kom, het hy steeds bo dit uitgestyg. Die 27-jarige langasem van Hanover Park op die Kaapse Vlakte, het Saterdag by die Velocity-halfmarathon in Atlantis gewys waartoe hy in staat is. Die atleet van die Nedbank-atletiekklub het ’n puik vertoning gelewer om die 21.1km in 1 uur 9 minute en 3 sekondes af te lê. In die proses het hy hakskene gewys vir Philani Sengce (1;10.03) en Lungile Gongqa (1:11:14). Sengce van die Athletes Academy-klub en Gongqa, ook van Nedbank, is gesoute atlete van gehalte wat al groot hoogtes in hul loopbane bereik het. Gongqa is nie net ’n voormalige wenner van die Two Oceans-ultramarathon oor 56km nie, maar hy is ook ’n Olimpiese atleet wat Suid-Afrika op die Spele in 2016 in die marathon in Rio de Janeiro verteenwoordig het. Lewin was agterna baie trots met sy prestasie, veral omdat hy atlete van die kaliber van Gongqa en Sengce geklop het. “Ja, dit voel baie goed veral wanneer jy kyk waar ek vandaan kom,” het hy aan Son gesê. “Ek doen dit vir die mense van Hanover Park. “Daar is baie talent wat baie mense nie raaksien nie. So dit is beslis iets groot vir my,” het Lewin bygevoeg. Volgens Lewin was die wedloop nie maklik nie. “Die race was ’n bietjie moeilik. Met die eerste vyf kilometer was daar ’n sterk wind. Ek het net uitgegaan om my eie race te hardloop en nie die ander manne dopgehou nie. Ek het teen die einde goed gevoel en sterk geëindig” Pine Pienaar, wat Lewin al agt jaar afrig, was uiteraard baie trots op sy atleet se performance. “Ek kyk nou terug na die tye hoe ons in moeilike omstandighede moes gewerk het. Daar was ’n tyd toe ek hom net afgelaai het by die baan by Vygieskraal. “Ek het skaars by die huis gekom dan kry ek ’n oproep dat Brandon aangerand en met ’n mes gesteek is, want hulle sy sak wou af vat. “Daar was al ’n paar keer ’n gun teen sy kop gedruk. “Brandon is egter nie iemand wat die handdoek ingooi nie en weet wat hy wil bereik. Hy druk deur die omstandighede, hoe moeilik ook al. Daarom is ek baie trots op hom en dink hy gaan nog ver in sy loopbaan kom,” het Pienaar bygevoeg.