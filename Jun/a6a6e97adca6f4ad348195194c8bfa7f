SY HET Saterdagmiddag die stadium aan die brand gesing toe sy by die naelbyt-United Rugby Champ­ionship- halfeindstryd tussen die Stormers en Ulster opgetree het in die Cape Town Stadium. Die skitterende sangeres Amy Jones van die Paarl vertel opgewonde dat sy die beste tyd van haar lewe gehad het toe sy in die ikoniese stadion voor ’n groot live skare opgetree het. “Sjoe. Om die krete en die gejuig van al die wonderlike mense te hoor, is beslis iets wat ek nooit sal vergeet nie." Die “I think I’m in Love”-sangeres het gesê die ervaring was surrealisties, maar terselfdertyd magical. “Terwyl ek gesing het, het ek my afgevra: Is ek regtig hier in die middel van die veld en albei spanne warm langs my op? “Ek is so dankbaar vir die geleentheid en die seën om hierdie seisoen vir hulle grootste skare te kon optree.” Sy vertel sy was in 2019 deel van ’n Johnny Clegg-huldeblyk saam met die Stormers, en die span van die Kaap wou net dankie sê en waardering toon teenoor haar, wat by daardie projek betrokke was. Atmosfeer “En, natuurlik, met Covid kon ons nie eens ’n live rugbywedstryd sien of selfs optree nie, en nou het hulle iets baie spesiaals geïmplementeer – live entertainment net vóór ’n wedstryd.” Amy beskryf die fantastiese atmosfeer wat in die stadion geheers het as “ongelooflik”. “Mense is altyd beter saam, en die manier waarop elke Stormer-ondersteuner teen die einde op die punt van hulle stoel gesit het en toe die laaste skop die Stormers die oorwinning na die semi-finaal besorg het, was ’n ongelooflike ding om te aanskou. Sy vertel laggend: “Jy kon dit in die stadion voel — die vreugde, die trots sowel as die verligting. Beslis iets wat ek die res van my loopbaan sal koester!” 