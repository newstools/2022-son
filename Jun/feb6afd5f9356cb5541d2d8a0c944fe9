BELLVILLE het Saterdag verras deur Central in ’n Grand Challenge-klubhokkiewedstryd van die Westelike Provinsie op Vygieskraal met 2-0 te geklop. Die verwagting was dat die besoekers met die kous oor die kop huis toe gestuur sou word, maar niemand het die span van Bellville voor die tyd dié script voorgelees nie. Op papier moes Central maklik drie punte ingesamel het, maar dinge het vir die tuisspan weer lelik skeefgeloop. Central het 70% van die wedstryd oorheers, maar het gesukkel met sy afronding. Die spelers moet eenvoudig net leer om meer te relax wanneer hulle in die sirkel kom. Central was 20 keer in die sirkel, maar het niks om daarvoor te wys nie. Bellville het egter nie op hom laat wag nie. Die besoekers het drie kanse gehad en twee daarvan benut toe Max Bissolati en Joshua Willet gewys het hulle weet waar die pale sit. Intussen was UCT weer Saterdag aan die brand en het Milnerton met 6-0 geklop. Punteleer Aziz Cassiem se UCT-span het gewys hy is dié seisoen ernstig oor die titel. WPCC is egter steeds onoorwonne nadat hy UCT se Tweedes met 3-1 geklop het. WPCC is een punt voor UCT op die punteleer, maar het een wedstryd minder gespeel. Grand Challenge: UCT Tigers 6, Milnerton 0; Bellville 2, Central 0; WPCC 3, UCT (2) 1; Maties 5, Langa 0; Vics 3, Fish Hoek 1.