DIE venue vir die Derde Liga se play-offs is ná ’n heen -en weer-affêre, uiteindelik bevestig! Son verneem betroubaar dat die Mbekweni-sportveld in die Paarl, nou deur die Drakenstein-munisipaliteit beskikbaar gestel is vir nasionale play-offs. En of dit nou by design of net toevallig is, gaan niemand van die area, insluitend die raadslid Lorenzo Arendse, enige beswaar het met die feit dat sy area wéér gasheer speel vir só ’n reeks nie. Die play-offs vind van 1 tot 3 Julie plaas. Dit is ook dieselfde slagveld waar Batalions die span van City Killers laas jaar geklop het om promosie na die Tweede Liga te verseker. Dit is veral die deelnemende spanne wat nou ’n sug van verligting slaak, met die venue wat bevestig is en public gemaak kan word. Dit gee hulle gemoedsrus om sorgvuldig te beplan, wat hul voorbereiding betref, om hul aanslag op sukses, voort te sit. Venues soos Cloetesville en die Maties se stadion is aanvanklik geoormerk, maar daar was glo net te veel van ’n gebrek aan kommunikasie en onderhandelinge, vir dit om te realiseer.