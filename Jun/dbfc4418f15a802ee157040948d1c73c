’N SUKSESVOLLE rugbyspan word nie oornag versamel nie. Dit is ’n proses van versoening, harde werk en ’n voorsitter wat van voor lei. Dit is in ’n neutedop die bydraende faktore wat momentum tot die rugbyspan van Abbotsdale se onoorwonne rekord boaan die Swartland se punteleer na die eerste ronde gegee het. Daar is min blaaskans, al word die tweede ronde eers volgend maand hervat, sê die coach, Earl Scheepers. Sy span staan ná nege wedstryde met 38 punte boaan die punteleer en spog tot dusver met ’n sege oor Wesbank wat die tweede plek beklee. Abbotsdale speel deesdae kookwater-rugby wat te danke is aan ervare spelers wat saam met jong manne begin gel het, vertel Scheepers, wat vanjaar die leisels oorgeneem het. Eerlik “Ek moet eerlik wees ek het ’n span geërf wat nie veel verander het sedert ons in 2019 tweede op die punteleer geëindig het nie. “Dit is so dat ons nou ’n break kry in ons speelrooster, maar daar is werk wat voorlê. “Ons kan beslis nie nou terugsit nie. Ons sal basies ligter oefen, maar ook verbeter,” vertel Scheepers, ’n gebore en getoë Abbotsdaler. Rodney Brown, voorsitter van die klub, is egter beskeie oor sy bydrae. “Kyk, ons is nie uniek nie. Ons het probleme, soos talle ander klubs. Maar dit ’n kwessie van hoe jy dit bestuur. “Hoe jy versoening bewerkstellig en dan harmonie teweegbring onder soms moeilike omstandighede. “Ek is baie trots op wat ons tot dusver vermag het. Daar lê ’n lang pad voordat ons groot sukses kan bereik.”