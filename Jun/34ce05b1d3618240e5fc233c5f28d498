HAAI, Sonlanders! Die blok begin nou lelik skroei vir speurder Charlton Vonk. Dinge raak so warm dat hy hom tot die drankbottel wend. Hy weet hy moet wegbly van die weduwee Erica Cupido, maar iets verhoed hom om dit te doen. In ’n desperate poging bel hy vir Lee-Anne, ’n ou skoolvriendin, om raad te vra. Lee-Anne verwys hom na ’n huweliksberader. Gaan Charlton haar advies volg? Geniet hoofstuk 3 van CHRISTO MEYER se “Tussen Twee Vure”. NÁ SY gesprek met Lee-Anne voel Charlton stukke beter. Hy is glad nie spyt hy het sy diepste, donker geheim met sy jarelange vriendin gedeel nie. Hy wens hulle kan weer uithang soos in die goeie ou dae, maar Lee-Anne se man is te jaloers en besitlik. Dis geen wonder Lee-Anne het ’n keer of wat oor die tou getrap nie. Dis haar eggenoot se maniere wat haar in die arms van ’n ander man gejaag het. Lee-Anne is een van die min persone wat Charlton ten volle kan vertrou. Hul vriendskap kom al van laerskool af en al sien hulle mekaar nie meer so gereeld soos voorheen nie, weet hy hulle sal bevriend bly tot die dood hulle skei. Daar was maar nog altyd ’n spesiale band tussen hulle. Hy en Lee-Anne was op ’n tyd so close dat sommige mense gedink het hulle is meer as vriende. Daar was nooit iets meer as net vriendskap tussen hulle nie. Hulle was nooit romanties aangetrokke tot mekaar nie. Herinneringe van lank gelede kom by Charlton op. Toe hulle heelwat jonger was, het hulle graag op mekaar se skouer gehuil as ’n verhouding nie uitgewerk het nie. Die een was altyd daar vir die ander as ’n liefdesteleurstelling oor hul pad sou kom. Hulle het mekaar getroos, moed ingepraat en saam vorentoe gekyk. Hy dink dit was belangrik om sy hart teenoor iemand uit te praat. En wie anders as Lee-Anne Oliver met haar gewillige oor? Die raad wat sy gegee het sit sy gedagtes op loop. Huweliksberader? Is dit die enigste uitweg? Is daar nie ’n ander oplossing vir hierdie probleem nie? Ja, dis tyd dat hy dit aan homself erken. Die skelm kuiertjies tussen hom en Erica is wel pret, maar dis besig om ’n probleem te raak. Hy moet dit stop voor Imelda snuf in die neus kry. Sy verdien nie om vir ’n joke gevat te word nie. Veral nie ná haar traumatiese ervaring van verlede jaar nie. Soms kyk Charlton na haar en al kom sy kalm voor, kan hy sien die miskraam spook nog by sy vrou. Dit sou hul eersteling gewees het. Albei van hulle was so opgewonde. Die nuus dat daar nie meer ’n baba gaan wees nie, het hulle geruk. Ter wille van Imelda moes Charlton sterk staan. Hy kon nie toelaat dat sy vrou sien hoe seergemaak hy ook was nie. Charlton neem ’n besluit. Dis nou of nooit. Hy skakel die nommer van die huweliksberader en maak ’n afspraak. Hoe gouer hy weer net op sy huwelik fokus, hoe beter. Erica moet net verstaan. Sy moes tog van die begin af geweet het die affair tussen hulle kan nie vir altyd hou nie. ’n Huweliksmaat soos Imelda kom net een keer in ’n leeftyd op ’n man se pad. Hy mag haar nie deur sy vingers laat glip nie. Dis 14:30 toe Charlton die kantoor van Hillary Scheepers binnestap. Hy stel homself aan haar voor en sy beduie hy moet sit. Hy het haar klaar oor die telefoon oor die rede vir sy besoek ingelig. “Vertel my meer van die ander vrou,” val Hillary dadelik met die deur in die huis. “Vertel my soveel as moontlik van haar. “Dalk gee dit my ’n idee waarom jy nie van haar af kan wegbly nie, want glo my, daar moet ’n rede wees. Jy kan nie net sê jy weet nie waarom nie. Moet niks wat jy as belangrik beskou, opsetlik weglaat nie.” Die huweliksberader se groot, heuningbruin oë gee hom koue rillings. Dis asof die vrou tot binne in sy siel kan sien. Asof sy reeds weet watter woorde uit sy mond gaan kom. Hy som haar nie op as die tipe persoon wat sommer glimlag nie. Miskien is dit wat haar werk van haar vereis – om gedurig ernstig en gefokus te bly. Sal sy agterkom as hy iets sê wat nie heeltemal die waarheid is nie? Vir ’n oomblik twyfel hy. Het hy die regte ding gedoen deur hierheen te kom? Moet hy werklik sy diepste geheime met ’n vreemdeling deel? Moet hy nie alles los, opstaan uit die stoel oorkant haar en loop nie? Dan hoef hy mos niks te verduidelik nie. “Vat jou tyd,” sê Hillary soos iemand wat gedagtes kan lees. “Haal diep asem en ontspan. Jy het nie nodig om senuweeagtig te wees nie. “Onthou, ek is hier om te help. Nie om jou te oordeel nie. Wat tussen hierdie vier mure bespreek word, is privaat en vertroulik. Dit bly net tussen jou en my.” Steeds huiwer hy. Is hy gereed om met die hele sak patats vorendag te kom? Of is hy bloot net bang om met die waarheid gekonfronteer te word? Sien hy kans om sy geraamtes uit die kas te laat val? Hy sal vinnig moet besluit. Hy kan nie Hillary Scheepers se kosbare tyd mors nie. Hy is seker sy het ander afsprake ook. Dan skraap hy genoeg moed bymekaar. “Haar naam is Erica. ’n Ou vriend het ons heel onskuldig aan mekaar voorgestel. Sy is byna nege jaar jonger as ek. “Sy is vir langer as vyf jaar ’n weduwee en sedert haar man se dood was sy nog nie weer in ’n intieme verhouding nie.” Hillary luister aandagtig. “En hoe het hierdie... wat jy dit ook wil noem tussen julle begin? Het Erica jou dalk verlei?” “Dis eintlik andersom. Ek het die wiel aan die rol gesit deur ’n eenvoudige boodskap. Ek het vir Erica gesê ek hou van haar en dat ek haar beter wil leer ken. Ek het nooit gedink sy sal daarvoor val nie, want sy weet ek is getroud.” Hillary gee ’n hoesie. “Hoe belangrik is jou huwelik vir jou, meneer Vonk?” “My huwelik beteken alles. Dis hoekom ek hierheen gekom het. Ek soek raad om van Erica af weg te bly.” “Jy weet natuurlik dit gaan nie maklik wees nie, nè. Die wegblyery. Daar gaan aande wees waar jy langs jou vrou lê en na Erica verlang.” “Wat moet ek doen om van Erica ontslae te raak?” “Jy moet alle bande met haar verbreek. Haar nommers permanent van jou foon af haal. “Nooit weer naby haar kom nie. Maar dit kan jy eers doen as jy van aangesig tot aangesig met haar staan en mooi aan haar verduidelik dis heeltemal verby tussen julle. Dis belangrik dat jy afsluiting kry.”