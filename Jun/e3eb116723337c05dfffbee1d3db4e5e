DIE DA in die Wes-Kaap verwelkom die Suid-Afrikaanse Nasionale Taxivereniging (Santaco) se besluit om nie aan die beweerde taxi-strike deel te neem nie. Dit volg na voorneme van sommige taxi-verenigings en vakbonde om Vrydag aan ’n nasionale strike teen brandstofprysverhogings deel te neem. Die DA sê in ’n verklaring hoewel hulle die verstikkende impak van die voortdurende brandstofprysverhogings erken, is sabotasie van die ekonomie nie die regte roete om te volg nie. “Ons ondersteun Santaco se oproepe aan die nasionale regering om brandstofpryse vinnig te heroorweeg. “Die DA het lankal ’n hersiening van die brandstofprys voorgestel deur die brandstofheffing van 33% te skrap en die brandstofprys te dereguleer om koste te verlaag.” Ricardo Mackenzie, DA se woordvoerder vir vervoer in die Wes-Kaap sê: “Die voortdurende brandstofverhogings sal ernstige gevolge vir alle Suid-Afrikaners hê, veral die armes. “Hierdie stygings het ’n direkte korrelasie met die stygende lewenskoste en ons moet almal die ANC-regering se poging om Suid-Afrikaners uit hul swaarverdiende kontant te swendel verwerp.”