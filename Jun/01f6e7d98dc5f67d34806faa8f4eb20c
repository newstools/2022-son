HELDERBERG het Saterdag sy onoorwonne rekord in Superliga B-klubrugbykompetisie van die Westelike Provinsie voortgesit. Die span van die Strand het Vineyards behoorlik met ’n allemintige 85-24 afgeslag. Helderberg spog nou met sewe agtereenvolgende oorwinnings. Hands & Heart, wat tans bo-aan die Super B-log is, het tot dusver twee wedstryde meer as Helderberg gespeel. Die Rainbow Boys, wat al twee keer aan die verloorkant was, het Saterdag hul sewende oorwinning behaal deur Collegians met 36-24 weg van die huis te troef. Langa het ook sy staal gewys deur ’n jong Primrose-span oortuigend met 44-12 slae te gee. St. George’s het sy vierde oorwinning in sewe games gevier nadat hy Franschhoek met 27-9 ore aangesit het. Ná agt games het Franschhoek nou vier verloor en een gelykop gespeel. Eerste In die Super League C-kompetisie het Blue Jets met 17-12 met Raithby-Universals klaargespeel. Dit was die span van Khayelitsha se eerste oorwinning van die seisoen nadat hulle vyf verloor en een gelykop gespeel het. CPUT het ook Saterdag gewys dat hy steeds aanspraakmakers bly om in die top-2 van Super C te eindig. Die studente het Kraaifontein met 45 - 26 behoorlik afgeransel. Kylemore het ook sy stem dik gemaak met ’n skittersege van 60-45 oor Blue Stars United. Dit was Kylemore se sesde sege ná nege games. Macassar het net-net daarin geslaag om Morningstar met 27-24 te troef, terwyl Pniel-Villagers ’n goeie oorwinning van 22 - 8 oor Eersterivier behaal het. In Superliga A het Paarl teen Kuilsrivier met 28 - 31 vasgeval terwyl Uni-Mil vir Brackenfell met 37-7 ore aangesit het.