HOERA aan die Afrikaanse rapper Early B (33) wat elke keer hit op hit maak en nou die vrugte van harde werk pluk. Dié boorling van Bloemendal in Gqeberha het sy vertoning by hierdie jaar se Spar Kirkwood Wildsfees op ’n hoë noot afgesluit. Die skare het toegekyk hoe Early B heel verward staan en wonder hoekom sy musiek nie speel nie. Dit nadat hy aangedui het hy sou sy laaste liedjie vir die aand doen. En toe skielik begin ’n video op die skerms speel wat die kunstenaar stomgeslaan het. Early B se platemaatskappy, Universal Music South Africa, het hierdie verrassing van die aand fyn beplan met die fees­organiseerders. Hy is op die verhoog verras met vyf verskillende toekennings. Die gewilde rapper se musiek het 2 Goue, 2 Platinum- en 1 Multi-Platinum-toekenning losgeslaan. Bloemendal se Golden Boy’tjie het alle eer aan God gegee en die skare en almal anders bedank wat sy loopbaan ondersteun. Suksesvolle Hierdie toekennings kom as ’n groot tuisverwelkoming nadat hy twee weke gelede in Amsterdam ’n suksesvolle musiekproduksie saam met Van Pletzen uitgevoer het. Early B was Saterdagaand beslis die hoogtepunt van die fees en is summier ná sy optrede gevra vir ’n encore vanaf die feesgangers. Hy was uiters bly om die hele ervaring met almal te deel. Die kunstenaar van die noordelike gebiede van Gqeberha wys met elke stap dat alles moontlik is vir mense in gebiede nes Bloemendal as jy net aanhoudend werk met wat jy het. “Daar is nie ’n beter woord om dit te beskryf nie, maar net dankbaarheid. “Ek kan dit nog steeds nie glo nie, maar dit het tog gebeur... so, dit is waar”, deel Early B opgewonde. Hy tease dat hy binnekort nóg ’n groot aankondiging gaan maak. So, ons sal beslis ons oog op die Golden Boy’tjie van Bloemendal hou. Hier is die vyf toekennings wat Early B ontvang het: – Goud: “Friendzone” – Goud: “Bid Vir Pouse” – Platinum: “Back Die Bokke” – Platinum: “Ben Ten” – Multi-Platinum: “Potte”