VYF mense is in hegtenis geneem nadat owerhede beslag gelê het op vervalste goedere ter waarde van R15 miljoen ná klopjagte op twee Johannesburgse middestadsentrums. Kapt. Xoli Mbele, ’n polisiewoordvoerder, het gesê die gesamentlike operasie is Woensdagoggend by die Pan Africa Mall en Joburg Mall uitgevoer. Die besoeke aan die winkelsentrums is gelei deur Johannesburg se Distrikspolisie in samewerking met Custom Services, Brand Protectors, EMS, HELP 24, South African Pharmaceutical Regulator, en American Homeland Investigators van die VSA Ambassade in Suid-Afrika. Ander rolspelers het Fidelity Reaction Unity, BCI Security en die Openbare Orde Polisie-eenheid ingesluit. “Hulle het beslag gelê op materiaal en verbruikersgoedere. Farmaseutiese Reguleerders het beslag gelê op groot hoeveelhede velrome en ander farmaseutiese produkte wat slegs deur middel van ’n skrif bekom kan word,” het Mbele gesê. Hy het gesê die vyf mense wat in hegtenis geneem is, is tussen 22 en 37 jaar oud en staan tereg op aanklagte van die besit van en handel in vervalste goedere.