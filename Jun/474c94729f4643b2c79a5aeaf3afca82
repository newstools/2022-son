MCGREGOR. — Eers slaan hy sy gibbes morsdood met ’n paal. Toe hang hy homself op... Bewoners van ’n plaas buite die dorp sal 12 Junie nie sommer gou vergeet nie. Dit was die dag toe die rustigheid van hulle lewe versteur is deurdat Jaftha Adendorff (53) na bewering nie net sy saamleefmaat, Alida Booysen (57), vermoor het nie, maar homself ook daarna opgehang het. Inwoners sê wat die tragedie vir hulle vreemd maak, is dat hulle die couple nooit voor die noodlottige dag ooit gehoor of gesien stry het nie. “Hulle sou altyd ná werk op die stoep sit, ’n koffie geniet en dan oor die dag se werk praat,” het ’n close vriend gesê. ’n Betraande Marco Davids (31), Adendorff se seun, sê sy pa en Booysen was al 20 jaar saam. “Antie Alida het my soos haar eie seun laat voel en sy en my pa het goed oor die weg gekom. “Hulle was baie lief vir mekaar,” het Davids vertel. Hy sê hy was ten tye van die voorval in Bonnievale en weet tot vandag toe nie wat tot die tragedie aanleiding kon gegee het nie. Booysen se twee hartseer dogters, Charmaine (26) en Devenitha Booysen (23), is verstom en geskok oor die voorval. Ingesink Daar was ’n verwese trek op die susters se gesigte by Son se besoek. Dit was so asof die werklikheid nog glad nie by hulle ingesink het nie. Devenitha sê sy het gehoor dat haar mammie eers met ’n lat geslaan is. “Toe het die oom ’n paal gebruik. “Ons het agterna opgemerk dat my mammie se hand geswel was en dat daar ’n merk op haar voorkop is,” het sy gesê. Charmaine sê sy krap ook kop oor wat tot die gewelddadige gebeure kon gelei het, want sy het die twee nooit sien baklei nie. Die gebeure word op die oomblik deur die plaaslike polisie ondersoek.