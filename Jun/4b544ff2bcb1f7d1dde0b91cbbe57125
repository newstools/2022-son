LEDE van die Americans en Mongrels-bende het na bewering die afgelope naweek inwoners van Malmesbury gyselaar gehou oor territory. Vir die inwoners van die skiem in die Wesbank-woonbuurt, was dit ’n nagmerrie oor hulle nie gewoond is hul plattelandse dorpie word deur bendes beheer nie. Van die gemeenskapslede se bloeddruk het so hoog gestyg dat hulle sommer besluit het om een van die vermeende dwelmbase se huise aan die brand te steek. Son verneem elf mense is tussen Vrydag en Maandag in verskeie voorvalle gewond. Dihno White, ’n gemeenskapsleier, het aan Son vertel Malmesbury is nou ’n oorlogsone en hoe meer hulle die kerke vra om te bid, hoe erger raak dinge. White sê dit lyk asof die eens stille dorpie nou in die Kaapse Vlakte verander het. Volgens hom het die bendelede van hul jongspan ingetrek en voorsien hulle die klogoed met namelekkers en geld om by hul bende aan te sluit. White vertel: “Ek voel ons polisie in Malmesbury doen niks om ons gemeenskap te help nie. “Ons gemeenskap is bang om met informasie na vore te kom, want hulle is bang die polisie kom nie sover om op te staan nie. “Ons gemeenskap lewe in vrees en weet nie watter kant toe nie. As die polisie wat hier ontplooi is ons plek verlaat, dan is ons plek weer soos normaal. “Hier gaan weer ’n geskietery wees. Ek het nou die dag vir iemand gesê, skiet jy een leier dood, dan kom daar net ’n nuwe leier. “Waar is die guns? Dit gaan uitkom. ’n Mens weet nie met wie om te praat nie, want die mense wil nie die name bekend maak nie. “Die mense is bang hulle gaan dood. “As gemeenskapsleier voel ek ook my lewe is in gevaar, want ek kan nie eens my gesig wys by sekere tonele nie. “Ek weet nie eens met wie om te gesels nie. Ek is ’n gemeenskapsleier en ek kan met enige een gesels in die gemeenskap, maar nou lyk dit so ek is ’n vullis. “Ek weet nie wat gaan gebeur in ons gemeenskap nie, want ons polisie is manne wat op die payroll is. “Ek baie bekommerd oor die gemeenskap en oor die kinders, want hulle is nie gewoond aan dit wat gebeur nie. Dit is nie die Kaapse Vlakte hierdie nie. Dis Malmesbury, ’n klein dorpie, wat uitgedraai het in ’n gang-oorlog waaraan ons nie gewoond is nie. “Kerke kom bymekaar en bid, maar dit lyk hoe meer hulle bid hoe erger raak dinge. Dis hartseer om te sien hoe ons jongmanne uitdraai. Malmesbury is nie meer dieselfde nie. Dis ’n oorlogsveld.” Teen druktyd het die polisie nog nie op Son se navrae gereageer nie.