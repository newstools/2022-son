DIE mans-netbalspan van die Mbekweni Community Centre het sy segetog in die Cape Winelands-liga voortgesit. Dié keer was Golden Eagles aan die ontvangkant van die skitterende MCSC-span wat die wedstryd met 44-40 op die Boy Louw-sportterrein in die Paarl gewen het. Maar ofskoon die telling die indruk skep van ’n gelykop stryd, was dit nie die geval nie. Eagles het teen die einde van die laaste kwart egter munt geslaan op ’n paar blapse en die telling laat krimp. Asiphwe Sithoza (afrigter) is super-trots op haar troepe en sê met selfvertroue: “Ons gaan vanjaar weer die liga wen. Die manspan domineer al vir ’n geruime tyd en dit sal so bly vir ’n lank tydperk, want ons bly groei. “Agt van my spelers is in die Cape Winelands-span wat die streek by die nasionale toernooi verteenwoordig en ek is baie trots op hulle. “Die manne is baie doelgerig en toegewyd om die klub trots te maak.” Die vroue het ook net so gekook en het hul 2B-ligawedstryd teen Roses met 53-18 gewen. Die naweek se Cape Wineland-uitslae: Mans: Black Stars 24, Carterville 47; Golden Eagles 40, MCSC 44. Vroue (Afdeling A): Albert 53, United Stars 24; Ceres 34, Pink Panthers 37. Afdeling 2A: Helderberg 51, Macassar 38; Franschhoek Spurs 14, Maties 64. Afdeling 2B: MCSC 53, Roses 18; Pink Panthers 17, VDS 59. Afdeling 3A: Black Stars 11, Golden Eagles 30; Highlanders 27, Hermon 14; Hill Tigers 23, La Motte 17; Macassar 20, Newtons 23. Die Kapenaars het hul wedstryde in die o.13-, o.17-, o.19- en senior afdelings gewen.