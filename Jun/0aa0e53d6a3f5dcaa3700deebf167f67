HAAI, Sonlanders! Charlton se gewete begin hom pla. Hy besef hy doen sy vrou ’n onreg aan deur met Erica Cupido te jol. Hy wil die affair stop en skraap genoeg moed bymekaar om ’n huweliksberader te gaan sien. Gaan Charlton sterk genoeg wees om sy rug op Erica Cupido te draai? Geniet gerus hoofstuk 4 van CHRISTO MEYER se “Tussen Twee Vure”. ERICA sit en drink koffie. Sy het pas haar dogtertjie by die skool gaan wegsien. Om veiligheidsredes stap sy en ’n hele paar ander ma’s elke oggend saam met hulle kinders as ’n groep. Die skool is binne loopafstand van haar woning. Hulle kan dit nie waag om die kinders op hulle eie skool toe te stuur nie. Middelvlei wemel van jongens wat net vir kwaadgeld rondhang. ’n Jong seun se lyk is onlangs in ’n vlak graf hier naby gevind. Die plaaslike polisie het hulle hande vol. Hulle krap steeds kop oor dié sinnelose moord. Niemand is nog in hegtenis geneem nie. Die moordenaar kan dus iemand wees wat elke dag verby hulle beweeg sonder dat hulle dit weet. Erica se gedagtes is by Kylie. Haar kind is grieperig, maar van by die huis bly wou die sewejarige Kylie vanoggend niks weet nie. “Jy gaan jou klasmaats aansteek,” het Erica gekeer. “Ek sal jou juffrou laat weet jy voel nie lekker nie.” Toe reageer Kylie met: “Ek makeer niks, Mammie. Dis net ’n ligte hoesie. Hou op om my so op te piep.” Erica het liewer niks verder gesê nie. Dis duidelik dat Kylie haar pa se hardkoppige houding geërf het. As sy eers ’n ding in haar kop het, kan jy maar vergeet om haar daarvan te laat afsien. Erica se selfoon maak ’n biepgeluid. Sy sit die koppie neer. Wie is so vroeg op haar case? ’n Glimlag vorm om haar mondhoeke. Charlton. Haar hart begin meteens vinniger klop. Sy het nogal gewonder wanneer hy van plan was om haar weer te kontak. Sy moet sê sy het eintlik begin bekommerd raak, begin wonder of hy nie besluit het om sy rug op haar te keer sonder om haar te sê nie. Sy sou hom nie kon verkwalik nie. Charlton is getroud met ’n wonderlike vrou. Hy en Imelda kom ’n ver pad aan. Maar hierdie vibe tussen hulle twee is onmoontlik om te ignoreer. As Charlton wel besluit het om aan sy huwelik te werk en nie meer tyd met haar te spend nie, kon sy wat Erica is niks daaraan doen nie. Sy sal wel seergemaak voel en al is dit ook hoe swaar, moet sy dit net aanvaar. Dat die man in so ’n kort rukkie so diep in haar hart gekruip het, voel steeds so onwerklik. Sy kan dit nou nog nie glo nie. Sy het meer as twee weke laas van hom gehoor. Sy weet hy werk aan ’n belang­rike saak wat al sy aandag verg. ’n Saak waarvan hy nie veel wou verklap nie. Dis te verstane. Sy werk is vertroulik en bevat sensitiewe inligting. As enigiets uitlek, kan dit die ondersoek belemmer. Sy wil nie hê hy moet haar blameer as hy nie die saak kan oplos nie. Dis belangrik dat hy gefokus bly en konsentreer. Sy aandag moenie eens deur haar afgetrek word nie. Tog voel sy effens afgeskeep. Sy was gewoond daaraan om hom ten minste twee maal per week te sien. Aan die begin het Erica nooit kon raai dinge tussen hulle sou so ernstig raak nie. Deesdae voel sy soos een wat op die wolke sweef. Sy het pas weer ’n boodskap van Charlton ontvang. Hy het weer laat weet hy wil haar sien. Dit kan net een ding beteken. Charlton wil weer wys hoe baie sy vir hom beteken. Erica onthou hulle eerste keer saam. Sal sy dit ooit vergeet? Vanselfsprekend was sy nog skepties en onseker en het sy nie mooi geweet wat om alles te verwag nie. Vir haar was dit iets nuuts om betrokke te raak by die man van ’n vrou wat sy as ’n vriendin beskou. Hulle het eers net gesels en toe begin dinge warm raak. Vir Charlton moes dit seker gelyk het of hy die jackpot gaan strike, maar hy is hard terug aarde toe gebring. Sy bubble is gebars, amper soos ’n sekere rugbyspan uit Pretoria s’n in ’n onlangse game teen die Stormers. Die span in blou was onder die indruk hulle hoef nie hul beste te gee om met die louere weg te stap nie, maar toe slaan hulle hul naam lelik met ’n plank. Toevallig is Charlton ook ’n ondersteuner van daai span. “Jy moet nou gaan,” het Erica uitasem gesê en haarself losgewikkel uit Charlton se vurige omhelsing. Aan die teleurstelling op sy gesig het sy haar min gesteur. As hy gedink het sy is ’n slet wat hom alles gaan toelaat op hulle eerste date, het hy die grootste fout van sy lewe gemaak. Sy het hom skaars goed genoeg geken. So maklik is sy darem nie. Sy het in daardie stadium nog nie eers besluit of sy dinge tussen hulle na die next level wil vat nie. Sy sou hard en diep daaroor moes gaan dink. Charlton is ’n getroude man wat sy brood aan albei kante gebotter wil hê. Sy wou nie net misbruik word nie. Sy wou haar nie net so op ’n skinkbord vir hom gee nie. “Dis amper tyd vir Kylie om uit die skool te kom,” was haar volgende woorde. “Ek wil nie hê sy moet jou hier sien nie. Sy ken jou vrou en jy weet self kinders hou nie ’n wag voor hulle mond nie.” Charlton het haar ’n laaste soen gegee, by die deur uitgestap en sy ry gekry. Erica het by die hekkie gaan staan en sy kar agterna gekyk tot dit om die draai verdwyn het. Lank nadat Charlton weg is, het Erica steeds gesukkel om tot verhaal te kom. Die koppie koffie wat sy meer as ’n halfuur tevore gemaak het, het onaangeraak voor haar op die tafel bly staan. Het sy haar net verbeel of het haar hart skielik vinniger as gewoonlik geklop? Sy het haar een hand opgelig en liggies oor haar mond gevryf, nes ’n verliefde tienermeisie. Sy kon nie glo sy het hom toegelaat om haar te soen nie, maar sy was nie een oomblik spyt nie. Charlton het gelyk na ’n man wat sy storie ken. Die gedagte dat sy en Charlton amptelik in ’n buite-egtelike verhouding is, is nie iets om op trots te wees nie. Tog wil sy nie hê dit moet eindig nie. Elke keer as hulle in mekaar se arms beland, fluister Charlton in haar oor: “Erica, ek is smoorverlief op jou. Ek weet jy voel dieselfde.” Dalk leef sy in ’n droomwêreld, maar soms laat Charlton se optrede haar glo daar wag ’n blink toekoms vir hulle. Ander kere kan sy net wonder wat gaan gebeur as die bom die dag ontplof. Dis sulke vrae wat haar snags laat rondrol. Gaan sy die een wees wat die seerste gaan kry?