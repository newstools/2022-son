’N KWAZULU-NATALSE sjef is Saterdagmiddag tydens ’n inval by ’n gastehuis in Ballito gesteek, en is later in die hospitaal dood. Konst. Thenjiswa Ngcobo, ’n KZN-polisiewoordvoerder, het gesê die slagoffer, in sy 30’s, is by sy aankoms by die hospitaal dood verklaar. Paul Herbst, woordvoerder van Medi Response, het gesê die sjef is aangeval by ’n gastehuis in Hillary-rylaan waar hy gewerk het. Herbst sê een van die gaste by die gastehuis het die sjef hoor skree en uitgekom, en die verdagte saam met ander gemeenskapslede agternagesit. “Die verdagte, vermoedelik 18 jaar oud, is gevang en aan die polisie oorhandig.” Herbst sê die slagoffer is 15 keer in die bolyf gesteek. Ngcobo sê die polisie is om 14:00 na die toneel ontbied. Hulle het die verdagte  gearresteer en  hy is steeds in aanhouding. – News24 