HOEWEL hy vanjaar 41 jaar oud word, wil Roger Federer nog niks weet van uittree-praatjies nie. Federer het in ’n onlangse onderhoud aan ’n Europese nuusagentskap gesê hy sal graag nog in 2023 kompeterende tennis wil speel. Dit is nou al byna ’n jaar sedert Federer kompeterend gespeel het. Hy is in die kwarteindronde van Wimbledon deur Hubert Hurkacz uitgeskakel. Daarna het die Switser besluit om eerder onder die mes te gaan en ’n lastige beenbesering te laat herstel voordat hy ’n terugkeer maak tot die spel. Federer het wel bevestig hy sal later in die jaar in die Rod Laver Cup speel. Hy en Rafa Nadal van Spanje gaan weer spanmaats wees in dié toernooi, wat nou nie juis as ernstige tennis beskou word nie. Hy gaan ook aan ’n binnenshuise toernooi deelneem. Met Nadal wat die jaar reeds twee van die eerste Grand Slam-toernooie (Australië en Frankryk) gewen het, sal Federer beslis wil wys hy kan ook nog met die beste kompeteer — veral noudat Nadal die rekordhouer vir die meeste Grand Slam-titels (22) hou. Wimbledon Federer en Novak Djokovic steek nog vas op 20. Djokovic se beste kans vir ’n eerste groot titel vir die seisoen sal by Wimbledon wees. Hoewel Nadal al in Engeland gewen het, was sy laaste paar deelname daar nie te waffers nie. Nadal het boonop laas jaar se toernooi uitgesit met ’n besering. Intussen was Federer vol lof vir Nadal se sukses. Die Switser het gesê: “Dit is ongelooflik wat Rafa gedoen het. Ek het destyds Pete Samptas se rekord van 14 titels gebreek. Nou het Rafa sommer 14 Franse Ope-titels gewen. Dit is ongelooflik. “Ek is baie bly vir hom en ek haal my hoed af vir hom.”