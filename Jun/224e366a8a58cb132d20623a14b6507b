SUID-AFRIKANERS kan wreed ontnugter word as hulle dink die Poolse swaargewigbokser Mariusz Wach kom Emperors Palace toe vir ’n maklike payday. Só waarsku die promotor Rodney Berman oor Kevin Lerena se geveg op 17 September in ’n toernooi wat hy Lights Out noem. Berman sê dis duidelik dat Wach weer sy pad wil oopslaan na ’n wêreldtitel-kans en sy besoek aan Suid-Afrika moet dus baie ernstig opgeneem word. “Die Wach-kamp, met ’n gevolg van vyf, dring daarop aan om 17 dae voor die geveg in Suid-Afrika aan te kom. “Hulle dring ook aan op southpaw sparring partners. Dít is beslis nie die versoeke van iemand wat net vir ’n payday opdaag nie,” sê Berman. Lerena wil eerder vroeër as later om die IBO-titel boks. “Om ’n kans om die grootste prys in professionele boks te kry, is geen geringe taak nie. “Daarom sal Kevin nie net met Wach moet afreken nie, maar hy sal ook baie goed moet lyk,” verduidelik Berman. Hupstoot Dié gesoute promotor sê met Anthony Joshua en Oleksandr Usyk wat mekaar op 20 Augustus om die WBA-, WBO- en IBF-titel pak, lyk dit asof die IBO-titel vakant kan raak. Dit kan Lerena se kanse ’n stewige hupstoot gee as hy ’n vyfster-vertoning teen Wach lewer.