DIE trane loop sommer vanself as sy praat oor die nagmerrie van ’n ordeal wat haar dogtertjie deurgemaak het. Maar wat dinge erger maak, is dat haar eie buurt se mense nou dink die verkragting van haar dogter is ’n joke en gaan selfs sover as om te sê dat hulle hul kind verkoop het. Langs haar sit hul 10-jarige dogtertjie se pa. Bewend van woede. “Soos wat ek nou voel, sal ek hom met my kaal hande vermoor,” sê die pa in ’n stem wat bewe van ingehoue woede. Die egpaar van Elsiesrivier se 10-jarige dogtertjie is na bewering op 12 Mei deur ’n 54-jarige man verkrag. Dié skoknuus het die ouers se ore bereik nadat hul dogter in haar broer confide het toe dié broer haar vertel het oor iets soortgelyks wat met ’n ander meisie gebeur het. Die daddy het toe dié gesprek gehoor. Hoewel sy nie aanvanklik wou erken dat so iets met haar ook gebeur het nie, het sy alles vertel toe hulle na die Elsiesrivier-polisiestasie toe is. Volgens die ma het haar dogter toe vir die polisie uitgewys wie die verdagte is en daarna is hy gearresteer. Die hartseer ma vertel volgens haar dogter het sy altyd saam met ’n vriendin tot by ’n vulstasie gegaan waar hulle die verdagte, na bewering ’n oom van die vriendin, ontmoet het en hy het dan geld aan hulle gegee. Die ma sê hul kind is nou ’n skadu van die sprankelende mensie wat sy eers was. “Sy slaap nie lekker nie, kry nagmerries en maak ook saans haar bed nat. “Sy verlaat nie eens meer ons jaart nie, is bang om skool toe te gaan en klou behoorlik aan my vas. “Wat dinge erger maak, is dat die kinders van ons buurt haar nou spot. “En die mense sê nou glad dat omdat ons nie geld het nie, het ons ons kind aan die man verkoop,” vertel die hartseer mammie. ’n Gemeenskapsaktivis wat die kinders en families bystaan, pleit by ander ouers om na vore te kom. “Die rede hoekom kinders en hul ouers nie uitreik vir hulp nie is omdat hulle alleen voel. “Hulle dink niemand gaan hulle bystaan nie. “Ons vra ook ouers om ten spyte van die omstandighede te probeer ’n verhouding kweek met hul kinders. Let op as jou kinders se gedrag verander en moet nie dit as vanselfsprekend aanvaar nie.” Werksplek ’n Polisiewoordvoerder, kapt. FC van Wyk, het bevestig dat ’n saak van verkragting by die Elsiesrivier- polisiestasie aanhangig gemaak is. “Die saak word tans deur die Bishop Lavis FCS ondersoek. “Die beweerde voorval het by die verdagte se werksplek in Elsiesrivier Industrial plaasgevind. “Hy is tans uit op borgtog en gaan na verwagting weer op 29 Junie in die Goodwood-landdroshof verskyn vir konsultasie,” verduidelik Van Wyk.