TULBAGH. – Vrees is deesdae elke inwoner se nuwe buurspan. Die mense van Jooste-straat slaap glad nie lekker nie. Nie ná ’n voorval waarin vier vermoor en ’n ander persoon ernstig gewond is nie. Tulbagh is een van daai plattelandse dorpies waar die rustigheid hard besig kan wees met sy eie ding. Maar Saterdagaand omstreeks 21:00 het die dinge op die verkeerde manier geruk toe vyf mans lekker om ’n vuur gesit en afkoel het. Hulle is oorval deur twee onbekende mans wat hulle genader en toe tromp-op geskiet het. Dié skieters is steeds soek en vir dié rede is inwoners bang om hul name genoem te hê. ’n Jong meisie sê die skiet-orgie is vir haar een groot raaisel. Sy vertel: “Een van die slagoffers woon hier en ek kan nie met sekerheid sê of hulle vir hom of een van die ander ouens gekom het nie. “Hulle sit gewoonweg hier as hulle hout bymekaar gemaak het in die bos en sit dan tot laat hier om die vuur. “Die twee ouens wat hier aangekom het, se gesigte was bedek met maskers en hoodies. “Daar was geen gestryery of dreigemente nie, nie eens ’n gesels nie ­- hulle het net begin skiet. “Ons is ses vroumense en drie kinders wat ook hier woon, maar hulle het hul vuurwapens net op die mans gerig.” Aansterk Die slagoffers is intussen geïdentifiseer as Unathi Joka (35), Koenehelo Tolobela (28) en die ander twee se regte name is onbekend aan die inwoners van die township wat tans nie net in armoede gedompel is nie, maar ook erge vrees. Tans is dit nie bekend in watter hospitaal die oorlewende, Thoubeloung Kotelo (27), aansterk nie. Linda Tose (35), Joka se meisie van sewe maande, sê sy het net voor 22:00 op Saterdag die nuus ontvang dat haar outjie geskiet is. Tose vertel dit was vir haar ’n groot skok omdat sy weet haar berk lewe in kwaad met niemand nie. “Ek het Unathi nog die oggend gesien. “Sy liggaam en die ander drie s’n was nog hier. “Hy was maar gereeld hier daai tyd van die dag. “Hy was nie ’n moeilike persoon nie en was bloot op die verkeerde tyd op die verkeerde plek,” vertel ’n erg emosionele Tose. Sy noem dat sy en Joka ook onlangs saam ingetrek en beplan het om ’n familie te begin. Fistos Mlono, ’n gemeenskapsleier in die Tulbagh-township en swaer van een van die slagoffers, sê die gerugte wat die rondtes toen dat dit in verband is met ’n taxi-oorlog, is nie die waarheid nie. “Nie een van die oorlede ouens kon gery het of was enigsins betrokke by taxi’s nie. “Dit is bendes wat gekom het vir een van die oorledenes. Stories loop rond dat dit bendes van Lesotho is wat gekom het vir die een wat hier gebly het wat ook na bewering van Lesotho is. “Hy is na bewering vir ’n ruk lank gesoek deur die bendes,” sê Mlono. Kol. André Traut, ’n polisiewoordvoerder, sê die Tulbagh-polisie het ’n 72-uur- activation plan ingestel om agter die kap van die byl te kom oor die insident. Beskerm “Die motief vir die moorde en poging tot moord moet nog vasgestel word. “Enige persoon wat meer inligting rondom die insident kan verskaf, word versoek om Crime Stop by 08600 10111 te kontak. “Diegene se identiteite sal beskerm word en die informasie sal met die nodige erns en sensitiwiteit hanteer word. “’n R100 000-beloning is vir die inligting op die tafel vir enigeen wat ons sal lei tot die arrestasie van die verdagtes,” sê Traut.