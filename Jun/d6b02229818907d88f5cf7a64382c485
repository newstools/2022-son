TAURIQ Dien, midfielder van Hanover Park, jag sy eie promosie. Nie met die Derde Liga-span nie, maar liewer met Black Leopards. Dit is nadat Son ingelig is dat die 25- jarige voormalige Cape Town All Stars en Stellenbosch-speler met proewe is by die span van Thohoyandou, wat in die Eerste Liga meeding. Sou die midfielder met ’n oog vir doele suksesvol wees by Leopards, sluit hy aan by nog ’n Kapenaar, sy neef Kiyaam Bull (22). Bull, ’n voormalige produk van Ajax Cape Town, het verlede seisoen reeds die skuif na Thohoyandou gemaak. Dit is veral Dien se Hanover Park-baas, Rieduwaan Anthony, wat duim vashou dat hy suksesvol moet wees. Disrespek Met geen disrespek aan Dien se Hanover Park-spanmaats nie, is sy talente beslis verlore in die Derde Liga. Dink net aan die vooruitsig sou albei Dien en Hanover Park hul onderskeie promosie-vooruitsigte kan bereik. Intussen is die Brasse vannie Park besig met hul voorbereiding vir die nasionale play-offs om promosie na die Tweede Liga te wen. Dit vind plaas komende naweek by die Mbekweni-sportveld in die Paarl. Dit gaan Hanover Park se derde probeerslag wees by die play-offs en sy coach, Andrew Pequeno, is deeglik bewus hiervan. Pequeno stretch die boundaries wat die sperdatum betref om sy finale groep bekend te maak.