ALLYSON Felix sal sonder twyfel in die toekoms as een van die beste, indien nié die beste, vroue-atleet beskou word. Dié Amerikaanse sprinter het oor die naweek in haar heel laaste byeenkoms op tuisbodem gehardloop. Sy het aan haar heel laaste US Championships deelgeneem, met Felix sesde oor die eindstreep in die 400 meter vir vroue. In ’n professionele loopbaan wat oor 19 seisoene strek, het Felix in totaal 11 Olimpiese medaljes gewen. Sewe daarvan was goud, drie silwer en een brons. Wegstap Sy spog ook met 13 World Championships goue medaljes, drie silwers en twee brons. Felix het ook een goue medalje gewen by die World Indoor Champion­ships. Oor haar tyd as een van die bestes het Felix gesê: “Hierdie seisoen het aan my gewys dat ek sonder enige twyfel kan wegstap. “Daar is niks oor wat ek nog moet doen nie. Vir die eerste keer het ek gevoel daardie geveg binne in my is nie meer daar nie – en dit is wie ek is. En toe ek dit voel het ek geweet daar is niks meer oor vir my om te doen nie, behalwe om dankbaar te wees en al die ander asemrowende atlete te aanskou.” Haar sesde plek by Amerika se amptelike proewe vir deelname aan later van- jaar se World Champion­ships, beteken dat Felix nie in aksie gaan wees nie. Tog hoop sy vir ’n plek in die gemengde aflosspan.