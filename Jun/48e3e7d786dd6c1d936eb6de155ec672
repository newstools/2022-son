DAAR is nog net ’n paar dae vir opkomende skrywers om aansoek te doen om deel te neem aan LitNet en die Jakes Gerwel-stigting se jaarlikse Kommadagga-werkswinkel vir kortverhaalskrywers. Die projek is op soek na diverse skrywers met vars perspektiewe en edginess. Die veelbekroonde skrywers Rachelle Greeff en Niq Mhlongo, bestuur hierdie projek waaruit jong, opkomende skrywers voordeel kan trek. Die werkswinkel word by die stigting se Paulet-huis, die skrywershuis in Somerset-Oos, Oos-Kaap, gehou. Dit is ’n drie weke lange verblyf. Verhale mag enige onderwerp aanspreek, maar hulle is veral op die uitkyk vir verhale oor mense, ervarings en plekke waarvan nog nie voorheen gehoor is nie. Voornemende deelnemers moet in gedagte hou dat die verhale by ’n familie-leserspubliek moet aanklank vind. Beoordeel Aansoeke sluit 10 Julie en skrywers sal voor die einde van Augustus 2022 terugvoering kry. ’n Paneel van onafhanklike lesers sal die tekste beoordeel, waarna ’n kortlys van 10 kandidate in die week van 15 Augustus 2022 aangekondig sal word. Ná aanleiding van onderhoude met kortlys-kandidate, sal ’n paneel wat LitNet, die Jakes Gerwel-stigting en Huisgenoot verteenwoordig, die vyf suksesvolle kandidate aankondig. Die Kommadagga-skryfwerkswinkel bevorder aktief die ontwikkeling van belowende kortprosaskrywers wat in Engels en Afrikaans werk om kreatiewe skryfwerk te stimuleer, om horisonne van Suid-Afrikaanse letterkunde te verryk en uit te brei, en om talentvolle nuwe stemme te ondersteun.