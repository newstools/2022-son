SERGEAL Petersen is in die binnebaan om Saterdag op vleuel in die eindstryd van die United Rugby Champion­ship vir die Stormers teen die Bulls in die Cape Town Stadium uit te draf. Dit kan moontlik Petersen se laaste game in ’n Stormers -trui wees, aangesien daar reeds berig is dat die oud-leerder van die Hoërskool Grey in die Oos-Kaap, rondom Augustus by die Japanse klubspan Blue Sharks aansluit. Die 27-jarige spoedvraat gaan straks in die plek van die beseerde Leolin Zas ingespan word. Zas het in laas week se halfeindstryd teen Ulster vroeg in die wedstryd ’n enkelbesering opgedoen. Die plaasvervanger-skrumskakel, Godlen Masimla, is noodgedwonge in Zas se plek op die linkervleuel teen die besoekers uit Ierland, aangewend. Benewens Petersen, het John Dobson, coach van die Stormers, Saterdagaand ná sy span se dramatiese sege van 17-15 gesê, hy het ook die opsie om Angelo Davids in Zas se plek te kies. Davids en Petersen het al vanjaar albei voortreflike rugby vir die Stormers gespeel. Albei spelers het ook hul goeie peil in die Currie Cup-kompetisie vir die Westelike Provinsie gehandhaaf. Davids, wat in die Blitsbokke se laaste toernooi in aksie was, is ’n belowende speler wat oor die X-factor beskik. Petersen is egter die meer ervare van die twee. Dié boorling van Humansdorp het veral Vrydagaand op heelagter vir die Streeptruie in hul sege 28-21 oor die Sharks in die Danie Craven-stadion in Stellenbosch, ge-shine. Sy ervaring van heelagter speel gee hom dalk net die voorsprong bo Davids, gegewe die skop-bedreiging wat die Bulls Saterdag gaan inhou. Dawie Snyman, die backline coach van die Stormers, het gister aan Son oor die huidige situasie van die vleuel-posisie gesê: “Ja, ons is in die gelukkige posisie, wat die beserings betref, dat ons goeie opsies op die vleuel het. “Ouens soos Zas en Seabelo Senatla het regtig baie goed gedoen. “Sergeal en Angelo het dus uitgemis omdat die ander twee so goed gedoen het. “Maar wanneer jy kyk na Sergeal en Angelo se vertonings in die laaste ruk (vir die Westelike Provinsie in die Currie Cup), kan jy enige een van die twee kies – en ek is seker hulle sal hul baie goed van hul taak kwyt,” het Snyman bygevoeg.