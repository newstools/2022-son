‘N MAN wat ’n 16-jarige seun by ’n winkelsentrum in Groblersdal aangerand het, word deur die polisie in Limpopo gesoek. Volgens Jacaranda FM kan daar gesien word hoe die man die tiener herhaaldelik skop nadat hy op die grond gegooi is terwyl sy vriende om genade pleit. Die man het ook ’n vuurwapen op die tiener gerig. ’n Video van die voorval Woensdagaand het sedertdien viral in social media gegaan. Die cops sê ’n voorval by ’n local vis-en-tjips-winkel het tot die aanranding gelei. Die seun het die man gevra om vir hom die sout aan te gee nadat hy kos gekoop het. Dit het gelei tot ’n argument oor wie die sout eerste moet gebruik. Motlafela Mojapelo, ’n polisiewoordvoerder, sê sake van aanranding met die doel om ernstig te beseer en die onwettige rig van ’n vuurwapen word ondersoek. “Ons is op soek na die verdagte wat van Marble Hall is. Die ondersoek is nog in ’n vroeë stadium. “Die slagoffer het vanoggend saam met sy ma na die polisiestasie gekom, sy toestand blyk nie ernstig te wees nie, want daar is geen sigbare beserings nie.” Mojapelo sê die mediese verslag sal hulle verder in die ondersoek lei. 