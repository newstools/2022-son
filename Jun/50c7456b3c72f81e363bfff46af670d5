KINDERS het Donderdag die skelet van 'n man onder 'n mobiele klaskamer van die M.C. Weiler Primêre Skool in Alexandra, Gauteng gekry. Gauteng se departement van onderwys sê die kinders het 'n sokkerbal gaan haal wat onder die graad.5-mobiele klaskamers beland het. Dit was tydens die oggendpouse. News24 berig die skoolkinders is 13:00 huis toe gestuur en polisie op die toneel het bevestig dit is 'n menslike skelet. Panyaza Lesufi, Gauteng se minister van onderwys, het gesê die kinders kry trauma-behandeling.