VINEYARDS gaan Saterdag alles in die stryd werp om hul posisie op die Superliga B-puntelys van die Westelike Provinsie se klubrugby-kompetisie, te verbeter. Dis wanneer die manne van die Paarl teen hul bure, Young Peoples, in ’n plaaslike derby in die Dal Josafat-stadion mekaar die stryd aansê. Young Peoples beklee tans die vyfde plek op die puntelys met 20 punte. Peoples het tot dusver ses games gespeel en het vier daarvan gewen. Daarteenoor kon Vineyards tot dusver nog net daarin slaag om een van hul drie games te wen. Hulle het laas week ’n helse pak gekry, toe hulle met ’n allemintige 24-85 deur die pasaangeërs, Helderberg, gelooi is. Vineyards gaan dus desperaat wees om as oorwinnaars teen hul bure uit die stryd te tree, maar hulle weet, ’n taai stryd wag. Die kragmeting tussen Belhar en Busy Bees op Accordian Park behoort ook vir groot opwinding te sorg. Belhar was tot dusver vanjaar net een keer in ses games aan die verloorkant. Die span van Briem Beukes (coach) gaan dus volpunte teen die Bees soek om sy plek bo-aan die Super B log te versterk. Collegians speel Saterdag slegs in hul derde game van die seisoen wanneer hulle Bellville in die Rosina Paarwater-stadion in Belville-Suid pak. Bellville, wat tans in die sesde plek op die log met drie oorwinnings van sy ses games is, gaan sake beslis nie maklik maak vir die besoekers van Lentegeur nie. Goodwood kon ook vanjaar nog nie een van sy sewe games as oorwinnaar van die veld stap nie. Dinge gaan nie makliker word wanneer hy môreaand gasheer speel vir die undefeated Helderberg nie. Primrose soek ook nog na hul eerste oorwinning van die seisoen. Soek Baba Moerat (coach) en sy manne reis môreaand Strand toe waar All Saints op hulle wag. In Super A behoort die kragmeting tussen Villager en Tygerberg op Brookside groot aandag te lok. Valsbaai jol teen Paarl in die Faurestraat-stadion, terwyl Hamiltons by Kuilsrivier besoek aflê. SK-Walmers en Uni-Mil gaan sake om die Ely Memorial Cup op die Green Point Track uitspook, terwyl Durb-Bell en Brackenfell in ’n Northern Suburbs-derby swaarde kruis. Super A Super B Super C