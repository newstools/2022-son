SHABNIM Ismail is nie iemand wat genade betoon op die krieketveld nie. Volgens haar is haar job om paaltjies te neem en dit wil sy met alle mag doen. Ismail lei vanaf Maandag die Suid-Afrikaanse vrouekrieketspan se snel-aanslag in die one-off toets teen Engeland in Taunton. Maar omdat vroue nie dikwels in toetse speel nie sal sy haar boul-aanslag moet aanpas. Sy glo ook die gebrek aan toetse vir vroue en haar begeerte om te bewys dat sy in al drie weergawes van die spel as een van die Suid-Afrika se all-time greats beskou kan word, kan haar belemmer, het sy aan die BBC gesê. Instink “Dit is beslis iets waarvan ek bewus is. Maar dit gaan moeilik wees. My natuurlike instink is om in te hardloop en so vinnig as wat ek kan elke bal te boul. “Die realiteit is ek boul bouncers en yorkers en probeer daarmee om die kolwers op te set om foute te maak. “Ek wil genuinely met elke bal ’n paaltjie plattrek. Dit is okay in witbal-krieket waar ek in kort spells boul. Ek sal dus moet aanpas,” sê Ismail. Sy is ook deeglik daarvan bewus dat sy onlangs nie baie krieket gespeel het nie. Sy het ook nie deelgeneem aan die opwarmwedstryd teen Engeland se A-span nie en het laas in Mei in die Fairbreak Invitational T20-toernooi in Dubai gespeel. “Daar is ook geen rooibal-kompetisies vir vroue in Suid-Afrika nie, wat sake moeilik maak.” Sy het nog ’n doelwit — om die 128,75 km/u- spoedgrens met haar aflewerings te breek. Sy het tot dusver net in een toets gespeel en dit was teen Nederland, toe sy drie paaltjies in 2013 in Rotterdam laat kantel het. Die groep is: Anneke Bosch, Trisha Chetty, Nadine de Klerk, Lara Goodall, Shabnim Ismail, Sinalo Jafta, Marizanne Kapp, Ayabonga Khaka, Lizelle Lee, Suné Luus, Nonkululeko Mlaba, Tumi Sekhukhune, Andrie Steyn, Chloé Tryon, Laura Wolvaardt.