BRANDBESTRYDERS veg steeds om die vlamme op die Helderberg naby Somerset-Wes, buite Kaapstad, bedwang te kry. Dit kom nadat sterk wind oornag verdere opvlamming veroorsaak het. Volgens Jermaine Carelse, woordvoerder van die Kaapstadse Brand- en Reddingsdiens, het die vlamme na die plaaslike natuurreservaat versprei. Geen eiendom is egter in hierdie stadium beskadig nie, maar brandbestryders monitor die bedreiging vir huise op die hange van die berg. “Sterk wind heers steeds in die gebied,” voeg Carelse by. Die brand het vroeër die week ontvlam en groot skade aan plantegroei en sommige denneplantasies aangerig.