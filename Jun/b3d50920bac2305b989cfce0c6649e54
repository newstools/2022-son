KUILSRIVIER-rugbyklub lek tans drieë in Westelike Provinsie se Superliga A soos 'n munisipale waterpyp wat nooit gediens word nie. Kuila het Saterdag op sy tuisveld (Jagtershof) weer 'n helse pakslae ontvang, toe die besoekende Unie-Milnerton (Uni-Mil) hom met 50-22 ore aangesit het. Dié game, wat regstreeks op Club Rugby Live uitgesaai is, was in 'n stadium in die eerste helfte nog in die weegskaal. Kuilsrivier het ná 'n bevredigende begin selfs met 15-14 voorgeloop. Uni-Mil het egter kort voor rustyd die eerste krake in die damwal begin slaan deur 'n voorsprong van 24-15 te op te bou. In die tweede helfte was dit one way traffic met Uni-Mil se sterk plaasvervangerbank wat hard kom slaan het en 'n verdere 26 punte aangeteken het. Kuila het teen die einde gaan druk, maar dit was net om met ’n bietjie trots uit die stryd te tree. Uni-Mil se Alroy Brandt is as Speler van die Wedstryd aangewys. Dié linkervleuel was omtrent 'n handvol op die aanval en het ook met sy skopwerk pale toe geshine. Brandt het ná die game gesê: “Ons het vandag terug na die basics terug gegaan nadat ons laas week (teen Durbanville-Bellville) nie op ons beste was nie. “Die boys het vandag baie karakter gewys.” In Saterdag se Overberg-derby van die Boland se Groot Uitdaag-kompetisie, het Hawston sy kanse versterk om die Top-12 te haal deur Safcol in Grabouw met 24-12 te klop. Hawston se pak voorspelers het die fondasie vir dié sege gelê, met Saffies wat voorlangs nie 'n teenvoeter vir die besoekers se reusagtige agttal kon vind nie. Saffies het hul kanse gehad om dié wedstryd te wen, maar swak dissipline (twee geel kaarte) het die manne van Grabouw se kanse verder beduiwel. Saterdag se beskikbare uitslae is: WESTELIKE PROVINSIESuperliga AKuilsrivier 22, Uni-Mil 50Paarl 22, SK Walmer 21 Superliga BAll Saints 26, Langa 10Goodwood 31, Vineyards 41Hands & Heart 49, Busy Bees 17Primrose 13, Collegians 26Scottsdene Central 0, Helderberg 65Young Peoples 20, Bellville 23 Superliga CCPUT 25, Kylemore 35Eersterivier 21, Rangers 24Morningstar 19, Strand United 8Strand 28, Kraaifontein 20