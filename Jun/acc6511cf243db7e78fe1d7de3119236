DIÉ naweek verskuif die aandag in Westelike Provinsie-hokkie na die Tweede Liga, met die meeste van die Eerste Liga se top-spanne wat ’n blaaskans kry. Die wedstryd wat die meeste aandag geniet, is die een tussen die onstuitbare span van Conberg, en Old Mutual. Daar is net twee Eerste Liga-wedstryde wat gespeel word. Daar was tot dusver dié seisoen geen keer aan Conberg in die Tweede Liga nie en die span het ál sewe sy wedstryde in die Grand Reserve League gewen. Trouens, Miguel Edwards se span is nog onoorwonne in 22 wedstryde en het in April 2021 laas teen Bellville vasgeval. Conberg het ’n goeie span, met Thulani Lewin as kaptein. Lewin se kalmte en passie in die middelveld is een van die groot redes waarom Conberg so goed vaar. Hy is beslis ’n uitstekende leier vir dié jong spelers. Die o. 18-spelers JP Britz en James Flint is twee van die span se staatmakers. ’n Blink toekoms wag op albei dié spelers. Britz het al vir Namibië gespeel, terwyl Flint een van Suid-Afrika se beste drag flickers is. Op internasionale vlak het Suid-Afrika sy twee wedstryde teen België verloor. In Woensdag se stryd het die Suid-Afrikaanse span egter goed vertoon, met veral Dayaan Cassiem wat uitgeblink het. Cassiem se spoed en vaardighede het België probleme besorg en die tuisspan het soms vier spelers om dié Kapenaar gehad om hom in toom te probeer hou. Connor Beauchamp, wat klub-hokkie vir Central speel, het twee doele vir Suid-Afrika aangeteken. Fixtures GRAND CHALLENGE SONDAG MANS 13:30: Milnerton t Fish Hoek, Hartleyvale. SATERDAG VROUE 15:00: Somerset West t Paarl, Parel Vallei. GRAND RESERVE (2e Liga) MANS15:00: Milnerton t WPCC, Hartleyvale. 16:30: Old Mutual t Conberg, Hartleyvale. 16:30: Somerset West 2 t Central 2, Parel Vallei. 18:00: Somerset West 1 t Pinelands, Parel Vallei.