AS DIT nie beurtkrag is nie, is dit onwettige kragverbindings wat inwoners van Voorbrug dwing om in die donkerte te sit. Een inwoner, Farieda Samodien, is al gefrustreerd omdat die situasie net erger raak. “In die winter word die situasie erger en daar is nou meer as vantevore onwettige kragverbindings.” Sy verduidelik in die dag gaan die krag aan en af en dis heeldag se storie. “Wat dit frustrerend maak, is dat dit ‘n aanhoudende ding is en nou deel is van ons lewe.” Samodien noem weens die onwettige kragverbindings en krag wat aanmekaar afgaan, moes sy al 10kg hoender weggooi omdat dit in haar vrieskas sleg geraak het. Sy moet nou ook kos wat sy kook en skenk aan die gemeenskap by die plaaslike moskee kook sodat sy steeds haar gemeenskapswerk kan doen. “Dit wat ek nie kan kook nie, gee ek maar as ‘n donasie aan die moskee,” sê sy. Samodien en talle ander inwoners is raadop en weet nie meer wat om te doen nie. Sy meen Eskom moet intree en ‘n oplossing vind vir die probleem. By navraag het Eskom aan Son bevestig dat hy die situasie sal ondersoek. 