AL HET die reuse Poolse swaargewigbokser Mariusz “The Viking” Wach sy laaste twee gevegte verloor, kan Suid-Afrika se Kevin Lerena hom steeds nie onderskat nie. Dié twee kom op 17 September by Emperors Palace teen mekaar te staan op ’n toernooi getiteld “Lights Out”. Wach het al teen grotes skouers geskuur. Onder hulle tel Dillian Whyte, Jarrell Miller, Alexander Povetkin en Wladimir Klitschko. Wach, wat meer as twee meter in sy sokkies staan, is veel langer as Lerena en kan dus ’n ongemaklike teenstander wees. Hy het al 44 gevegte agter die rug waarvan hy 36 gewen het. Wach het 19 teenstanders uitgeslaan en is self vier keer droomland toe gestuur. Hy is in sy laaste geveg op 19 Februarie vanjaar deur Arslanbek Makhmudov in Montreal uitgeslaan. In sy voorlaaste geveg het Hughie Fury hom met punte geklop.