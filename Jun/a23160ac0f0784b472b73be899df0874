DIT gons op sosiale media omdat die wêreld se swaargewig-bokskampioen, Oleksandr Usyk van die Oekraïne, oornag ’n “monster” geword het. Tydens sy jongste oefensessies lyk hy volgens baie “massief” en ’n veel groter en sterker bokser as toe hy Anthony Joshua in September verlede jaar in die Tottenham Hotspur Stadium onttroon het. Usyk verdedig sy titel op 20 Augustus teen Joshua in Saudi Arabia. Weg van die oorlog in sy land, berei Usyk nou in Dubai voor en het hy duidelik heelwat gewig aangesit. Hy word nou deur talle as ’n volwaardige swaargewig beskou nadat hy lank koning van die wêreld se tussengewigsafdeling was. “Usyk lyk massief,” sê een fan in sy kommentaar. ’n Ander een sê “Nóú lyk hy soos ’n swaargewig”. “Nóú is Usyk die real deal,” het ’n ander van hom laat hoor. ’n Vierde inskrywing lui: “Usyk gaan beslis AJ afbreek en hom op sy stoel laat uittree binne tien rondes.” Joshua se fans het ook van hulle laat hoor. Een skryf: “J*sus, Usyk lyk massief. Ek skree vir Joshua, maar holy s***.” ’n Tweede sê dis ’n geveg wat hy nie wil sien nie, want “ek voel so bang vir Joshua”.