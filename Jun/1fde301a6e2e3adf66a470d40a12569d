IERLAND het Woensdag sy toer na Nieu-Seeland met ’n nederlaag van 32-17 teen die Maori All Blacks in Hamilton geopen. Die Iere kon net nie die aanvallende spel van die tuisspan hanteer nie. Die Iere het betaal vir swak dissipline en onakkuraatheid teen die Maori’s. Die tuisspan het al vier van sy drieë in die eerste helfte gedruk en het rustyd met 32-10 voorgeloop. Ten spyte van nat toestande in die Waikato-stadion was die Maori All Blacks nie bang om risiko’s te neem nie. Twee van hul drieë het van hul eie halfgebied gekom. Die losskakel Josh Ioane het 12 punte geskop en was deurgaans ’n bedreiging met die bal in die hand. Die Iere het in die eerste helfte ’n duur prys betaal vir die groot aantal strafskoppe wat hulle afgestaan het. Hul probleme is verder vererger deur doellose skoppe en ’n skrum wat onder geweldige gedruk geplaas is. Andy Farrell (afrigter van Ierland) sal bekommerd wees nadat die agterspeler Jamie Hume en die stut Cian Healy die veld weens beenbeserings moes verlaat. Dit was egter Ierland se tweede span en Farrell behoort ‘n baie sterker en ervare span vir Saterdag se eerste toets in Auckland in die veld stoot. Hy het oor sy span se vertoning gesê:“Ons is teleurgesteld. Ons weet dit was ’n groot week vir die Maori’s, maar dit was ook ’n groot week vir sommige van ons ouens wat vir die eerste keer vir Ierland gespeel het.” “Daar was baie goeie goed van sekere individue, maar ook baie dom goed. “Dit was briljant in terme van wat ons van die game kon leer en wat ons voortaan sal moet uitstryk as ons bo wil uitkom.” Brad Weber, die kaptein van die Maori-span, het gesê al sy spelers word aangemoedig om met bal in die hand aan te val as hulle spasie sien. “Ons wou net hê die boys moet met ’n bietjie flair speel en teen ’n spoed wat ons sou hoop Ierland nie kon hanteer nie.” “Daardie eerste helfte het dit beslis gewys. Dit was pret om deel daarvan te wees. Ons is almal Maori, so ons wil almal daardie flair na vore bring.” Ierland se Nieu-Seeland-gebore kaptein, Bundee Aki, het oorgesteek om sy span 10-8 voor te bring in reaksie op ’n vroeë drie van die indrukwekkende Maori-heelagter Zarn Sullivan. Die tuisspan het toe beheer geneem met drie drieë in die bestek van 11 minute in die aanloop tot rustyd, met die vleuel Shaun Stevenson, die agterspeler Weber en die voorspeler Cullen Grace wat almal agter die doellyn gaan kuier het. ’n Meer gelyke tweede helfte het net een drie opgelewer toe die Ierse voorspeler Gavin Coombes oorgedryf het. Die twee spanne pak mekaar weer op 12 Julie in Wellington.