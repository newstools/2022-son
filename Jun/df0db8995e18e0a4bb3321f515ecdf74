LADISMITH. — Sy wou so graag op haar tuisdorp kom werk om haar gemeenskap te beskerm en dien. Maar dit was konst. Shamielah Arendse (26), polisievrou verbonde aan die Tafelbaai-hawe in Kaapstad, nie beskore nie. Sy is Dinsdagaand in Delft doodgeskiet terwyl sy en vriende buite haar huis was. Sy was van diens af. Surita Arendse, Shamielah se ma, is gebroke: “My kind het in 2016 by die polisie aangesluit. “Sy sou heel moontlik binnekort ’n oorplasing Ladismith toe gekry het. “Dit was altyd hartseer as sy ná ’n naweek of vakansie moes terugreis Kaap toe.” Shamielah het twee dogtertjies, Azaniah (4) en Johnishia (8). “Haar kindertjies vra baie vrae. ‘Is mammie nog in die hospitaal?’ ‘Wanneer kom mammie huis toe?’ En dit maak so seer,” het ’n hartseer Surita gesê. Sy het bygevoeg: “Die dood het ons die laaste maande swaar getref. Eers sterf my broer Sakkie, wat by die nooddienste gewerk het. Net toe ons oor die seer wou kom, toe kom die dood weer. Begrafnis “Januarie toe sterf Henry, Shamielah se pa. Dit was bitter seer. En nou, ’n paar maande later, kom nog ’n erger skok ... my broodwinner, Shamielah, word doodgeskiet.” Surita het ons ook meegedeel dat haar dogter ’n volle militêre begrafnis gaan kry wat deur die polisie gedoen sal word. Kapt. Reynold Gelant, toevallig ook van Ladi­smith, was glo nie eager om so ’n knap cop van sy stasie te laat gaan nie — juis omdat sy so ’n goeie polisievrou was. Sers. Bennet de Wee, ’n huisvriend, vertel: “Ek het haar ondersteun in haar poging om ’n oorplasing te kry. Snaaks genoeg het sy enkele dae voor haar dood genoem dat sy haar oom Sakkie so baie mis. “Nou is sy en my vriend Sakkie verenig. Mag God die familie vertroos.” Volgens ’n polisiewoordvoerder, brig. Novela Potelwa, het Shamielah saam met drie ander mense voor haar woning gestaan toe onbekende mans verskeie skote gevuur het. Potelwa sê die motief vir die moord is onbekend. Die begrafnis word vir volgende naweek beplan.