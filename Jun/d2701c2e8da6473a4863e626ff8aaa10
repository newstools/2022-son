DAAR was bemoedigende tekens vir Suid-Afrika in sy nederlaag teen Swede by die World Cup Darts-toernooi in Frankfurt. Hoewel Swede se Daniel Larsson en Johan Engström met 5-2 teen Devon Petersen en die 19-jarige Baaienaar Stefan Vermaak gewen het, was hy hoogs beïndruk met Suid-Afrika se vertoning, sê die plaaslike kenner, Lennie Thomas. “Ons kon in kritieke stadiums nie die wedstryd afsluit nie, maar dit was nogtans ’n goeie vertoning deur ons manne. “Stefan Vermaak het aanvanklik tekens van senuwees getoon, maar daarna sy voete gevind en gewys hy het die vermoë om op die professional circuit mee te ding. Hou hom gerus dop vorentoe. Verrassing “Dan het Devon ook sy beste vertoning in ’n lang tyd gelewer. “Ons kan dus heelwat positiewes uit die toernooi neem,” sê Thomas. Die final het ’n groot verrassing opgelewer toe Australië se Simon Whitlock en Damon Heta die wentjek van £70,000 (R1 373 656) in hul sak gesteek het. Australië het Gerwyn Price en Jonny Clayton van Wallis met 3-1 geklop. Op pad na die final het Australië ook België en Engeland geskok.