DIE Brumbies is nou die enigste oorblywende Australiese Super Rugby Pacific-span wat moet probeer om die Nieu-Seeland se oorheersing van dié Suidelike halfrond-kompetisie, moet probeer eindig. Dit nadat die span van Canberra met 'n uitmuntende terugvegpoging in die tweede helfte, die Wellington Hurricanes met 35-25 in Saterdag se kwarteindstryd geklop het. Die Canes was teen die rustyd nog met 25-15 voor, maar die besoekers kon in die laaste 20 minute nie met die Brumbies se intensiteit saamleef nie. In dié tydperk het die Brumies 20 punte aangeteken om die Canes stert tussen die bene terug huistoe te stuur. Vir dié Aussie-span wag daar egter volgende naweek 'n groter uitdaging, wanneer hulle die Auckland Blues op Eden Park moet pak. Die Blues het Saterdag ná 'n louwarm begin die Highlanders met 35-6 geklop om hul segetog in vanjaar se kompetisie tot 14 wedstryde te rek. In Hamilton het die Waikato Chiefs ’n plek met die Canterbury Crusaders in Christchurch vir die halfeinronde bespreek. Hulle was hopeloos te sterk vir Nieu-Suid-Wallis se Waratahs. Die Chiefs het die Tahs met 39-15 ore aangesit, met Brad Weber (kaptein) wat twee drieë gaan druk het om sy span se oorheersing te beklemtoon. Die Crusaders het in Vrydag se enigste kwarteindstryd, 'n hardnekkige Queensland Reds met 37-15 geklop, nadat sake nog vroeg in die tweede helfte ietwat gelyk was. Gemeet aan spelpeil, blyk dit asof die Blues en Crusaders die gunstelinge is om vanjaar se eindstryd te haal. Die Brumbies is egter die een Aussie-span wat vanjaar al gewys het, hulle gaan nie terugstaan vir die Kiwi’s nie. Hulle het die Chiefs (in Hamilton), Highlanders en Hurricanes (albei in Canberra) met gemak geklop gedurende die liga-fase van die kompetisie. Die wiele het so bietjie afgeval in die tuisnederlae teen die Crusaders en Blues, op agtereenvolgende naweke, terwyl hulle ook op verrassende wyse deur die Super Rugby-nuweling, Moana Pasifika, in die laaste ronde van die liga-fase geklop is. Volgende naweek se herontmoeting met die Blues in Auckland gee egter die Brumbies die kans om te wys dat hulle werklik sterk contenders vir die titel is en ook so bietjie wraak te neem. Die Blues het die vorige ontmoeting in die doodsnikke gewen toe Beauden Barrett met 'n drop goal sukses behaal het.