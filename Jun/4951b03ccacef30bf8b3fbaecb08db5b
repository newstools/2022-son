DAAR was groot celebrations in Heidedal nadat die tuisspan, Maori’s, die harte van Evergreens van Pacaltsdorp gebreek het. Die deurwinterde Henry Wolhurter se strafdoel in die doodsnikke het Saterdag vir die grootste opskudding tot dusver in die Suidwestelike Distrikte se Superliga A-kompetisie gesorg. Met Maori’s wat met 12-13 agter was, het die ervare Wolhurter net koelkop gebly en ewe kalm die bal deur pale geklits. Moari’s het met dié sege van 15-13 oor Evegreens tot in die negende plek op die punteleer geskuif en daarmee ook ’n duidelike boodskap aan die voorbokke in die wedloop om die topvier-posisies uitgestuur. Kook Maar asof dié skok nie genoeg was nie, het Eagle Stars op die plaaslike sportterrein, beter bekend as Grassy Park in Sedegefield, Jaguars van Plettenbergbaai met 25-23 verras. Nou is die pot ook behoorlik aan die onderkant van die punteleer aan die kook. Jaguars ruil nou plekke aan die onderkant (12de) van die punteleer met Stars, wat na die 11de plek opskuif. Intussen het die champion, Crusaders, met George afgereken en daarmee ook ’n bonuspunt in sy sege van 22-17 gekry. Crusaders staan nou stewig op 48 punte ná 10 wedstryde met ’n onoorwonne rekord boaan die punteleer. As in ag geneem word dat Cru­saders ook nie op volle sterkte was nie, lyk hulle onstuitbaar op pad na die semi-finaal. Uitslae: Heidelberg 49, Bridgton 22 Maori’s 15, Evergreens 13 Blanco 10, Barbarians 10 Crusaders 22, George 17 Progress 37, Groot-Brak 32 Eagle Stars 25, Jaguars 23