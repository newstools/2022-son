KONTAKMISDADE in die land het in die eerste kwartaal vanjaar, skerp toegeneem. Só het die minister van polisie, Bheki Cele, Vrydag gesê toe hy die kwartaallikse misdaadsyfers bekendgemaak het. Cele sê die moord op kinders jonger as 17 jaar oud het tussen Januarie en Maart “kommerwekkend” toegeneem. Cele sê: “Die (afgelope) feestyd was veiliger gewees. Dieselfde kan egter nie oor die eerste drie maande van die jaar gesê word nie. “Die trippel uitdagings van armoed, ongelykheid en werkloosheid, het opportunistiese kriminele gedrag aangemoedig.” Cele hou egter vol dat die polisie vordering gemaak het in hul missie om misdaad te bekamp deur “gierige sindikate” wat by afpersing, menseroof en kontant-transito rooftogte betrokke, is te arresteer. Volgens hom het moord op kinders onder 17 jaar oud, én aanranding met die doel om ernstig te beseer, teen dieselfde ouderdomsgroep, “sterk toegeneem.” Die gevalle van poging tot moord op kinders het egter met 6,8% verminder, voeg hy by. Cele sê verder daar is ’n 22% toename in moorde in die eerste drie maande van die jaar aangemeld. Volgens hom is 1107 meer mense in die land tussen Januarie en Maart vermoor in vergelyking met dieselfde tydperk verlede jaar. Hy sê verder: “Van die 6083 mense wat in die land doodgemaak is, was 898 van hulle vroue, en 306 van hulle was kinders onder die ouderdom van 17. “Die moord op kinders het kommerwekkend met 37,2% toegeneem in die genoemde periode.”