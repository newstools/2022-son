DIE saak teen ’n man van Pretoria, wat van voertuigdiefstal aangekla word, is verlede Donderdag in die Oudtshoorn-streekhof ’n laaste keer uitgestel. Dit nadat die verdagte sy negende regsverteenwoordiger die trekpas gegee het. Landdros Ntsoki Moni het gelas die saak teen Ismael Grace “op sy eie” sal op 14 Julie voortgesit word sodat die saak, wat reeds in 2019 begin het, afgehandel kan word. Grace het weer beswaar aangeteken teen sy verhoor in ’n hof in die Wes-Kaap omdat die beweerde diefstal van ’n voertuig in Gauteng plaasgevind het en die hof op Oudtshoorn nie oor die jurisdiksie beskik om hom te verhoor nie. Grace word daarvan aangekla dat hy op 20 Januarie 2019 in Beaufort-Wes in besit was van ’n gesteelde Ford Focus ter waarde van R80 000 van Samuel Ogunjimi van Pretoria. Ogunjimi het getuig Grace het nie die waarheid praat toe hy gesê het hy het die motor van hom gekoop nie. Volgens hom het Grace hom gevra om te kyk hoe die motor van binne lyk en toe daarmee weggejaag. Grace voer egter aan hy het vir Ogunjimi R25 000 as deposito betaal met ’n ooreenkoms dat hy die balans in maandelikse paaiemente van R5 000 sou afbetaal. Die landdros het dit aan Grace gestel dat die staat reeds sy saak gesluit het en hom gevra of hy self wil getuig en getuies roep. Dit het gekom ná die bevel dat die saak op 14 Julie voortgesit sal word. Op ’n vraag of hy weer die ondersoekbeampte en die klaer kan roep, het die hof hom meegedeel dat dit nie sy getuies is nie. Die staatsaanklaer, Anzelle Laubscher, het versoek dat die verhoor voortgaan omdat Grace moedswillig verrigtinge vertraag.