FAMILIE en vriende van Abongile Mafalala het Maandagoggend buite die Wynberg-landdroshof betoog. Verskeie verdagtes is laat verlede week aangekeer en gearresteer vir die grumoord in Parkwood. Maandagoggend het ses verdagtes op aanklagte van moord, roof met verswarende omstandighede en eiendomsbeskadiging in die hof verskyn. Alle klagte teen een van die ses verdagtes is teruggetrek. Die moord op Mafalala (31) het verlede Dinsdag skokgolwe deur die land gestuur toe ’n woedende mob die arme man getakel, gestenig en aan die brand gesteek het. Mafalala, ’n e-hailing-taxi-bestuurder, is daarvan beskuldig dat hy twee kinders in die gemeenskap wou ontvoer toe daar op hom toegesak is. 