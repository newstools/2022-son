EEN van Worcester se bekende sangers, Ronnie Apollis, is onlangs vereer vir sy jarelange bydrae tot plaaslike musiek. Dié toekenning is aan hom gegee deur die bekende radio persoonlikheid Clarence Ford, by die Langarm Jazz-fees by Goudini Spa in Rawsonville. Clarence Ford verduidelik waaroor die award gaan: “Dit is ’n award of appreciation vanaf die Camissa-familie. “Die Camissa-familie is ’n groeiende familie van feesgangers wat graag ons mense wil vier en vereer vir hul verbintenis aan musiek, waar hulle kultuur, taal en lewenswyse bevorder. Mense wat hard werk op die platteland. “Dit gaan saam met die feeste wat ons in verskillende streke hou en dan vereer ons die verskillende kunstenaars daar vir hul bydrae in daardie streek se tipe musiek en kultuur, soos byvoorbeeld die rieldans by die volgende fees daar in Clanwilliam in September. “Camissa beteken ‘Plek van Soetwater’ – die eerste naam gegee aan Kaapstad deur die Khoi.” Ronnie kom uit ’n musikale familie en het op die ouderdom van 10 begin sing in die langarm-orkeste van sy neefs, Johnny en Danny Appolis. Hulle het onderskeidelik die orkeste, Nerina Brass en Danny’s Rhythm Combo, gehad. Hy het ook in vele pop-orkeste in Worcester, soos die Restless Children, Bacarasj en Green Apple, met sy talente afgeshow. Hy het ook gesig gewys in die bekende musiek vasvra-program, Noot vir Noot – eers as deelnemer en toe as gaskunstenaar. Ronnie noem verder: “Ek tree ook soms op as MC by vele skoonheidskompetisies, promosies en troues. Ek is tans besig om te werk aan die Khoi Funk Album, saam met ander bekendes soos Theo Watt, Aubrey Arries, Deen Louw en Wilfred Aploon.” Sy liedjies, “Kantienstraat” en “Valerie” is steeds baie gewild.