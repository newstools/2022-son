JULLE, dis sulke tyd – tyd vir die Snoek en Patat-fees daar in Goedverwacht. Vir die eerste keer in twee jaar kan daar weer fees in die vlees gevier word in die Weskus. Julle kan op 24 en 25 Junie lekker in die Weskusdorpie kom weglê aan heerlike snoek en patats. Die toesighouersraad van die Goedverwacht-sendingstasie het ongelukkig nie die Feeskomitee toestemming gegee om die geleentheid in die dorp aan te bied nie, so vir die eerste keer in 22 jaar word die fees op ’n nuwe plek, Mont Piquet Farm, gehou. Dié plaas is geleë 3,5 km buite Goedverwacht. Mont Piquet, wat vanaf die Goedverwachtpad bereik word, is ’n tafeldruif- en sitrusplaas. Hierdie fees wat in 2001 begin is, bring hulde aan die entrepreneursinisiatiewe van die gesoute boere van die dorp, ’n voormalige sendingstasie met ’n ryk geskiedenis en erfenis. Aangesien baie van die sendingstasie se inwoners seisoensarbeiders was, was inkomste gedurende die wintermaande skaars. So het die plaasmense hul karre vol patats gemaak en die trek na Weskusdorpe gemaak om met die vissermanne handel te dryf vir lekker snoek. En so is die jarelange tradisie van die fees gebore. Uitsien Die feeskomitee beloof dat hulle terug is met ’n bang en hier is van die dinge waarna jy en jou gesin kan uitsien as julle na die fees in die Weskus gaan: Van die kunstenaars wat by die fees gaan optree, is: Afrikaans Ruk, The Young Visitors, Bliksemstraal, Dave Goldberg Band, Simply Unique, Bubblegum & Boeta en DJ Saxie.