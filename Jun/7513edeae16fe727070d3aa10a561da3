OUDTSHOORN. – ’n Lang, giftige slang is die laaste ding wat jy verwag as jy aan’t skarrel is om ’n living te maak. Maar dís presies wat gewag het op ’n groep mense wat planke bymekaar maak vir ’n living, toe hulle ’n vullis-dump deursoek het vir ’n kroon se waarde. Die voorval het onlangs by die vullishoop naby die Kanaalweg-plakkerskamp gebeur. Die swaarkry wat mense hier daagliks aan hul bas voel, is op ’n ander level en baie van hulle deurkruis die vullishoop in die hoop dat hulle iets van waarde kan raakloop. Maandag was egter ’n dag wat ’n slang met sy adder-gedagtes inwoners diep bang kom maak het. ’n Inwoner, Rocky Fisher, sê: “Nes die inwoners, kom slange ook uit die bosse om kos te soek. “’n Mens soek op die vullishope rond vir planke om vuur te maak om kos te kan kook. Ons wag al jare lank op elektrisiteit, maar niks gebeur nie.” Rastaman Juda Thompson (27) was in die crowd wat weggehardloop het toe hulle die slang gewaar. Thompson sê ’n vrou wat op daardie oomblik besig was om op haar knieë deur die vullis te sif, is byna deur die slang gepik. Thompson vertel: “Die slang het net ewe skielik uit die hoop vullis te voorskyn gekom en almal die skrik op die lyf gejaag. “Die slang was baie, baie lank. Daar was nie een onder ons wat nie bang was nie.” Lokkie Humphreys, wat die noue ontkoming gehad het, sê die slang het haar amper teen die kop gepik. “Ek glo nie ’n mens kom aldag só ’n giftige slang teë nie. “As die mense nie betyds geskreeu en my gewaarsku het nie, het daai slang my gepik. “Ek is nou bang om na daai vullishoop te gaan, maar wat anders kan ek doen? “Dis nou winter. Dis koud en ons moet alles doen om aan die lewe te bly,” sê sy.