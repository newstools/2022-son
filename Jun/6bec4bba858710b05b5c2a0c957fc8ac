’N WIND-DRONK Jaydeen Azur het die Sondagoggend opgemerk dat haar boyfriend ’n vreemde selfoon in sy hand gehad het. Azur het Dinsdag in die Kaapse hooggeregshof getuig dat haar boyfriend wat vir moord hof loop, Jeremy Sias, dan nie eens ’n selfoon van sy eie besit het nie. Sias staan tereg vir die 2019-moord op Meghan Cremer. Azur, die ma van Sias se vier kinders, het gister getuig dat haar broer, Wilton Azur, ook ’n selfoon in sy besit gehad het op 4 Augustus 2019. Sy het getuig toe sy hulle vra waar hulle dit gekry het, het hulle aan haar gesê om nie te worry nie. “Ek ken nie die tipe fone nie, maar ek weet Jeremy het een gehad en Wilton het een gehad,” getuig sy. Azur sê sy het nie geweet waar die fone vandaan gekom het nie. “Ek het eers later besef daar is iets fout toe ek ’n storie in die koerant sien wat my laat dink het dis Meghan se foon,” het sy getuig. Azur het ook getuig op 3 Augustus 2019 - die dag waarop Meghan verdwyn het - dat Sias haar, Wilton en nog twee ander vroue opgelaai het in ’n kar. Sias het glo aan haar gesê dat hy die kar by sy baas se seun gekry het. Sy het getuig dat hulle by ’n shebeen was en daarna na ’n club in Wynberg wou gaan, maar toe in ’n padblokkade vasgery het, waarna hulle na die shebeen teruggekeer het. “Later die aand het Wilton en Jeremy sonder die kar teruggekom,” het sy getuig. Sy sê sy weet nie wat van die voertuig geword het nie. Azur sê dat die polisie Sias op Maandag 5 Augustus 2019 kom oplaai het en dat sy die volgende dag in ’n berig in ’n koerant gelees het waarin daar melding gemaak is van selfone en ’n kar. Sy sê dis toe dat sy begin wonder het oor die kar waarin Sias hulle kom optel het. Volgens haar is sy, haar broer en die ander twee vroue later ook deur die polisie besoek en ondervra. “Dit het my ontstel, want dit was die eerste keer in my lewe wat ek sulke dinge moes deurmaak,” het sy haar gevoelens oor die polisie-ondervraging verduidelik. Volgens Azur is sy en Sias sedert sy arrestasie steeds ’n couple en hulle het ’n goeie verhouding.