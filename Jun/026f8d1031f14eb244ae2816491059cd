BLAKES het Saterdag met ’n puik vertoning in ’n Northern League-klubrugby-derby van die Westelike Provinsie teen Excelsior vorendag gekom. Die besoekers van Idas Valley naby Stellenbosch het met 26-5 as wenner uit die stryd getree. Die gemeenskapsderby tussen die twee spanne het ’n ryk geskiedenis van meer as 100 jaar. Die kragmeting, wat baie aandag getrek het, is regstreeks met kommentaar op Radio 786 uitgesaai. Delft United het ’n goeie oorwinning van 36-20 oor Windmeul United behaal, terwyl Whistling Wheels net-net met 19-20 teen Manenberg Rangers in Kuilsrivier vasgeval het. In die Suidelike Liga het Northerns heelpad Mitchells Plain toe gereis en Rocklands met 31-19 geklop. Titans van Grassy Park het hul bure van Retreat oortuigend met 30-10 op Allenby Drive getroef. Kafgedraf In Sandvlei in Muizenberg het Peninsula spiere gebult en Thistles met 42-14 kafgedraf. In die City League het Young Ideas met 31-25 met Caledo­nian Roses afgereken. Die kragmting tussen Violets en Western Zebras kon egter nie op Chukker Road in Kenwyn plaasvind nie. Die wedstryd moes uitgestel word aangesien die veld weens die gure weersomstandighede water-logged was. In die Metro League was Khayelitsha heeltemal te sterk vir Bishop Lavis, Khayelitsha was met ’n allemintige 53-15 baas.