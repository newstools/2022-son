CALITZDORP. - Ledigheid is die duiwel se oorkussing. Maar hierdie skoolvakansie gaan ’n groepie kinders nie ledig wees nie. En met twee raakvatters soos die community developers Eleanor Gysman en Christolene Pêrel kan dit nie anders nie. Dié twee het reeds provinsiaal naam gemaak as game changers met werkverskaffing deur middel van landbouprojekte. Nou het Dianne Arendsen ook verdere lig in die duistere tonnel laat skyn. Volgens Arendsen het hulle hulle in die Calitzdorp-area kom vestig en betrokke kom word by die projek. Sy het die betrokkenheid van kinders in die projek gesien en voorsien nou verversings aan hulle om hulle aan te moedig om steeds te werk in die projekte van Lino’s Pty. en hul sodoende van die straat af te hou. Dianne vertel bewoë: “Ek kry ’n traan in my oog. Ons is maar net hier om ons gemeenskap te help. “Ek het maar ’n hart vir kinders en diere. Ons moet na die jeug uitreik, want soms kry hulle nie al die aandag en liefde omdat hul ouers voltyds werk.” Die kindertjies was opgewonde oor hul nuwe tannie. “Ons is happy en geniet dit om te help, want ons hou van tuinmaak,” kraai een outjie. Enige persoon wat Pêrel en Gysman kan voorsien van ’n plekkie vir hul varkboerdery kan hulle skakel by 081 849 0903.