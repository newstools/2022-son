Liewe Antie Mona EK IS nie skaam om my naam te noem nie, maar ter wille van my kinders wil ek maar eerder anoniem bly. Antie, ek doen alles vir my gesin. Ek sorg vir alles, maar word nie waardeer nie. My kinders is groot en ek het ’n plek vir my oudste seun agter in my jaart gegee omdat ons kinders so swaar huise kry. Daai was ’n groot fout van my. Hy werk heeljaar nie en wanneer sy kar stukkend is, moet ek vir alles sorg. Ek skeep my dogters af vir my vrou se familie. Antie, ek slaap nie eens langs my vrou nie. Nie omdat daar fout is nie. Ons is lief vir mekaar, maar haar kinders wat almal al grootmense is, is belangriker as ek. Ek het nou besluit om my werk te los, my provident fund te vat en my eie besigheid te begin. Maar hoe gemaak, want ek moet krag koop, ek moet rekeninge betaal... Ek het ook besluit om my huis te verkoop en ’n huis op ’n ander plek te gaan koop. Ek en my vrou is al ’n couple vandat ons 16 jaar oud is. Ons is al baie jare getroud, maar haar kinders kom hardloop na my toe as hulle goed nodig het. Hoe lank moet ek dan grootmense onderhou? Ek koop niks vir myself nie soos wat ek altyd vir hulle moet gee. Ek moet so vir hulle gee dat ek nie eers vir my eie twee dogters iets kan gee nie. Op die oomblik sê my mind vir my om alles net so te los en eerder op ’n ander plek oor te begin, weg van enige ander vrou af. – Anoniem, WhatsApp Daar is nogals heelwat goed wat confusing in jou WhatsApp is. Soos dat julle al van 16-jarige ouderdom af saam is, maar julle albei het jul eie “stel” kinders. Hoekom anders dan verwys na “haar” kinders en jou “eie” kinders? Beteken dit toe julle op 16-jarige ouderdom begin bok, het julle albei alreeds kinders van jul eie gehad? Jy is ’n giver en as ’n giver sal jy moet begin om ’n limit te hê, want Antie kan nou al vir jou sê: Takers het geen, maar géén limit nie. Hulle sal aanhou kom om te vra vir nog. Selfs al is jy al kurkdroog uitgesuig, sal hulle steeds kom check of daar nie iets in die droogheid is wat hulle kan kom vra nie. Om weg te hardloop en elders oor te begin is nie die antwoord nie. Hulle gaan almal anyway agter jou aan trek en so gaan die same old story hom op ’n ander dorp, in ’n ander straat afspeel. Om jou werk te los is ook nie ’n goeie idee nie. Nie nou nie. Vra maar vir enigeen wat sy/haar eie besigheid bedryf, hoe sukkel hulle om te recover ná die twee verwoestende jare van Covid. Baie besighede het weens Covid-19 toegemaak. Ander hou net-net kop bo water, terwyl baie ander besighede nie weet waar die volgende geld vandaan gaan kom om hul werkers te betaal nie. Byt vas, behou jou werk en gee jou pension kans om nog bietjie te groei. Die besluit oor jou eie besigheid kan jy later skoei op hoe die land se ekonomie begin herstel en weer begin blom. Die mense wat jou almal so finansieel kasty, is almal volwassenes wat veronderstel is om op hul eie twee voete te staan. Hulle hoef egter nie responsibility vir hul eie lewens te neem nie, want jy is daar om hul kastaiings uit die vuur te krap. Kastaiings wat niks met jou te doen het nie. Jy sal moet leer om ferm te wees en om nie net “nee” te sê nie, maar by jou besluit te hou. Laat almal wat ore het, hoor dat jy nie meer die antwoord op hul probleme gaan wees nie. Leer om jouself te spoil, selfs al beteken dit dat jy alleen in Spur moet gaan sit. Koop vir ’n slag goedjies vir jouself. Vat jou geld en gaan koop vir jou presies daai eie outfit wat daai mannequin aanhet wat voor by Markham se ingang staan. Jy hoef aan nie een van hulle te verduidelik hoekom jy vir jouself klere gaan koop het pleks van om hul rekeninge te betaal nie. Die situasie waarin jy tans sit, is self-inflicted, want jy hoef nie almal se minister van finansies te wees nie. Jy moet net vir ’n slag plak vasmaak – dis al.