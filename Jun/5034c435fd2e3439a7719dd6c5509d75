IS NICOLENE terug in die Vlei vir Anton of nie? Dít is een van die vrae waaroor kykers van die gewilde telenovelle Arendsvlei wonder. Nicolene, gespeel deur die aktrise Gretchen Ramsden (27), het die Vlei verlaat om in ’n dorpie te gaan werk en nou is sy terug — met ’n verloofde, Justin (gespeel deur Marlon Swartz), aan haar sy. Maar dit lyk asof dié jong onderwyseres nog lank nie oor haar eks, Anton, is nie. Ons het ’n bietjie saam met Gretchen gesels om in die kop van haar karakter te kom. Die aktrise verduidelik hoekom Nicolene terug in die Vlei is. “Sy het baie gesukkel om weer ’n pos in die Kaap te kry en toe Beatrice haar een aanbied, het sy nie twee keer gedink om ja te sê nie. In dié stadium is dit al wat ons weet, maar selfs haar verloofde dink sy is terug vir Anton.” Ons het haar natuurlik uitgevra oor Nicolene se gevoelens vir haar eks. “Ek dink sy probeer rêrig aanbeweeg. Maar toe sy Anton weer die eerste keer ná ’n lang tyd sien, het dit ou gevoelens oopgekrap. Bygesê, ek dink sy sal altyd ’n sagte plekkie vir hom hê.” Gelukkig Die aktrise pak verder uit: “Ek dink Nicolene probeer haarself oortuig dat sy werklik gelukkig is. “Sy en Anton moet nog deur baie werk, veral omdat hy so skielik uit Springbok weg is. “Ek dink sy is in two minds. Sy wil met Justin trou omdat sy dink sy het aanbeweeg, maar sy het nog te veel gevoelens vir Anton,” deel die aktrise. Dit lyk ook of daar baie marakkas tussen Nicolene se eks en haar verloofde gaan uitbreek. Sonder om te veel weg te gee, verklap Gretchen: “Anton is ook in haar verhouding ’n probleem, want Justin vertrou hom glad nie. So, daar is baie wrywing tans.”