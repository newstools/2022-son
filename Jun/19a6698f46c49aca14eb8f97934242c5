JP Duminy is die Rocks se nuwe coach. Dié voormalige Protea- en Cape Cobra-kolwer is in ’n verrassende maar ook brave skuif as Adrian Birrell se opvolger aangewys. Die amptelike aankondiging word eers Woensdag gedoen, maar James Fortuin, CEO van Krieket Boland, het Duminy se aanstelling gister bevestig. Birrell het weens sy verpligtinge met Hampshire nie sy kontrak hernu nie. Duminy, wat in 46 toetse, 199 ODI’s en 81 T20’s vir die Proteas gespeel het, sal op 1 Julie by Bolandpark in die Paarl intrek om hom by sy nuwe span aan te sluit. Hy is egter geen nuweling in die Paarl nie en was lid van die Paarl Rocks se afrigtingspan onder Birrell wat die Mzansi Super League in 2019 gewen het. Die Paarl Rocks is verlede jaar met die herstrukturering van die plaaslike krieketstelsel as The Rocks herdoop. Duminy het verlede jaar sy eerste tree as afrigter in die nuwe provinsiale struktuur gemaak toe hy as kolf-konsultant vir die Lions opgetree het. “Ek het nie gehuiwer om die aanbod te aanvaar nie. Ek sien dit as ’n natuurlike stap in my loopbaan ná my speeldae. “Ek is baie opgewonde om die pos te aanvaar. Ek sal, nadat ek eers in diepte met die base gaan sit en gesels het, met my beplanning vir die nuwe seisoen begin. “Vir eers sink dit nou eers in dat ek die hoofafrigter is en ek sien baie daarna uit om by die jong span aan te sluit. “Dit is vir my soos ’n home­coming. “Ek moet ook net byvoeg: As lid van die Cape Cobras het ek baie wedstryde op Bolandpark gespeel en is vertroud met toestande,” het Duminy gesê. Die Rocks het die afgelope seisoen in die derde plek op Krieket Suid-Afrika se promosie-ranglys geëindig. Dit is hoofsaaklik te danke aan die sukses in die T20-reeks. Die manne het egter nie te waffers in die eendag- sowel as die meerdag-reeks gevaar nie. Die span wat volgende seisoen laaste klaarmaak, sal outomaties na afdeling 2 afskuif. Die Rocks sal binnekort ook ’n nuwe fiksheidsafrigter moet aanwys. Dit volg nadat Laden Gamiet ’n pos by die Titans aanvaar het om nader aan sy familie in Centurion te wees.