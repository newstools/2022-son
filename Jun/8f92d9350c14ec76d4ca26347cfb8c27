DIE Villager-rugbyklub se Superliga A-veldtog het nou skielik nuwe lewe begin kry met die signing van talle nuwe hoëprofiel-aanwinste die laaste ruk. Spelers van die kaliber van die 26-jarige voormalige WP- en Griekwas-buiteagterspeler Grant Hermanus, die voormalige Springbok-skrumskakel Rudy Paige, die Springbok-flank Roelof Smit, die voormalige WP-senter Morgan Newman, sowel as die Lions- en Bulls-agtsteman Josh Strauss het hulle nou almal by die span van Villager aangesluit om die span uit die moeilikheid te help. Relegasie-spook Villager, die tweede oudste klub in Suid-Afrika spog met ’n ryk geskiedenis en erfenis. Oor die jare het Villager talle Springbokke opgelewer. Die klub beleef egter vanjaar ’n uiters moeilike tyd. Hy het selfs gesukkel om genoeg spelers op die oefenveld te kry om ’n span saam te skraap. Dinge was so erg dat daar tye vanjaar was toe die Brooksiders nie eens hul wedstryd-verpligtinge kon nakom nie. Hulle was dus diep in die moeilikheid met die relegasie-spook wat die span fluks gejaag het. Die span kon net een van syeerste ses wedstryde wen. En omdat hy nie vir van sy games opgedaag het nie, is daar boonop punte by hom afgetrek. Dit beteken dat die bestuur ’n daadwerklike poging moes aanwend om sake te red. Gelukkig het ’n borg tot die span se redding gekom en die tjekboek is uitgehaal om in die buiteland te gaan inkopies doen. Die klub kon daarom op dié uitgelese groep spelers se nommer gaan druk. Die 35-jarige Strauss is ’n uiters ervare speler wat ook vir Stade Francais, die Sale Sharks en die Tel Aviv Heat uitgedraf het. Dié boorling van Bellville het van 2012 tot 2017 ook ’n allemintige 104 keer vir Glasgow Warriors in Skotland uitgedraf. In 2015 het hy sy buiging vir Skotland gemaak en aangegaan om 15 toetse vir die Skotte te speel. Hy is ook as ’n afrigter deur die klub aangewend. Met al hul nuwe aanwinste het Villager tot dusver daarin geslaag om hul laaste drie wedstryde agtereenvolgens te wen. Dit gaan veral interessant wees om te sien of die team op daardie wenmomentum kan voortbou wanneer hulle Saterdag teen Tygerberg op Brookside te staan gaan kom.