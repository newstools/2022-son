YASEEN Arendse, afrigter van Schotschekloof Walmers, sê dit was tot dusver vanjaar ’n roller coaster ride vir sy span. Die manne van die Bo-Kaap het tot dusver hulle eerste twee games van die seisoen teen Ikeys en Hamlets verloor. Saterdag kom SK Walmers teen Paarl in ’n Superliga A-kragmeting in die Faure Street-stadion te staan. Volgens Arendse was dit tot dusver ’n battle om sy spelers fiks te kry. Hy het Donderdag aan Son gesê: “Voor Ramadaan was dit ’n missie om spelers by die oefensessies te kry. “Ramadaan het hierna ingeskop, waartydens ons probeer het om saans te oefen. “Daar was by tye waarskynlik net ses tot tien spelers wat die oefensessies bygewoon het. “Ten minste is ons nou by die punt waar ons eintlik ’n span in die veld kan stoot. “Ons het baie onervare youngsters wat nou deurkom. “Die spelers sukkel nog om match-fit te word, want ons het nog nie genoeg friendlies gespeel voordat die seisoen afgeskop het nie. “Ons het probeer om ’n paar games in te kry waarin ons teen Stellenbosch se Akademie en Caledonian Ros­es gespeel het.” Al het die uitslae tot dusver nog nie hulle kant toe gegaan nie, voel Arendse steeds positief. “Dit gaan beslis nie maklik wees om na die Paarl te reis en hom daar voor sy begeesterde tuisskare aan te durf nie. Ek het egter baie geloof in my youngsters. “Dit gaan ’n moeilike uitdaging wees, maar ons moet net seker maak dat ons goed voorberei en ons beste voet vorentoe sit.”