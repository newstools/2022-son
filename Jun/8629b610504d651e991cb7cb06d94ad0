WEES maar versigtig wanneer jy bestuur en jy moet nies.Nie net kan dit ’n ongeluk veroorsaak nie, maar jy kan ook dalk ’n saak teen jou naam het. ’n Oos-Kaapse vrou staan tereg op ’n aanklag van roekelose en nalatige bestuur nadat sy genies het en beheer oor haar voertuig verloor en in ’n polisievangwa vasgery het. Die polisie het gesê die 28-jarige vrou, wat ’n Chevy Spark bestuur het, het ’n sinusitis-aanval gehad, genies en toe in ’n aankomende SAPD Nissan NP300-bakkie vasgery. News24 berig die bisarre voorval het Woensdag omstreeks 06:05 op die besige R75-afrit, vanaf Daniel Pienaarweg, Kariega, buite Gqeberha gebeur. “Ek kan bevestig dat SAPD Uitenhage ’n saak van roekelose en nalatige bestuur geopen het. Niemand sal in hierdie stadium aangekla word nie en daar sal geen hofdatum op die oomblik wees totdat ondersoeke afgehandel is nie,” sê polisiewoordvoerder kapt. Gerda Swart. Swart het gesê drie SAPD-beamptes was in die bakkie, en die vrou was alleen in haar motor. “Niemand het enige ernstige beserings tydens die ongeluk opgedoen nie.” Intussen doen ’n foto van die polisievangwa wat teen ’n graswal rus, met sy losstaande gepantserde afdak voor hom, die ronde op sosiale media.