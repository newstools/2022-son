’N 40-JARIGE man is tot twee keer lewenslange tronkstraf gevonnis nadat hy ’n 20-jarige vrou met ’n houtlepel verkrag het. Die vrou het die volgende dag na die voorval in Oktober 2019 in Mjejane, naby Komatipoort, in die hospitaal gesterf. News24 berig Hendrick Nicholas Janse van Rensburg is Dinsdag in die Mpumalanga hooggeregshof in Mbombela gevonnis. Volgens brig. Selvy Mohlala, ’n polisiewoordvoerder, het Janse van Rensburg en die slagoffer, Andiswa Zitha, nie mekaar geken nie. Mohlala het gesê hy het Zitha in ’n plas bloed by haar huis gelos. Bure het haar bebloed gevind en haar na die Tonga-hospitaal geneem waar sy die volgende dag gesterf het. Volgens Mohlala is ’n bebloede houtlepel langs die vrou gevind en dit is na die plaaslike kriminele rekordsentrum geneem vir DNS- en vingerafdruktoetse. Mohlala het bygevoeg: “Sy is moontlik weens beserings aan haar privaatdeel dood.” Janse van Rensburg is ’n jaar later in hegtenis geneem. Hy is twee lewenslange vonnisse opgelê vir verkragting en moord. Die hof het gelas dat die vonnisse samelopend uitgedien word.