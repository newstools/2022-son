DAVID van Boven het vir Tasliem Ambrose gesê hy moet praat. Só het Ambrose Dinsdag in die Kaapse hooggeregshof getuig tydens voorvonnisverrigtinge in die moordsaak op Jesse Hess en haar oupa, Chris Lategan. In versagting van sy vonnis het Ambrose die getuiebank ingeneem en oor sy geskiedenis gepraat. Hy het gesê hy is 39 jaar oud en het drie kinders. Ambrose het tweeling-dogters wat 17 jaar oud is en ’n 18-jarige seun. Hy het aan die hof gesê hy skool moes verlaat en gaan werk het omdat daar nie brood was nie. “Ek het gewerk vir ons, vir my ma. Sy was siek. Sy het ’n pacemaker gehad en my pa was altyd by die huis,” getuig hy. Ambrose sê hy het gewerk en hy was nooit lank sonder werk nie. Hy het gesê hy het altyd vir sy kinders gesorg. “Dit was altyd my plig. Ek het dit altyd gedoen. Daar was geen hofbevel nie. Ek het gekyk na my kinders,” getuig hy. Die regter het later vir Ambrose gevra oor die dreigemente wat hy tydens die verhoor van Van Boven ontvang het. “Hy het vir my gesê ek moet my mond oopmaak en praat,” getuig hy. Ambrose sê Van Boven het hom gedreig om te sê hy was op ’n plek waar hy nie was nie.