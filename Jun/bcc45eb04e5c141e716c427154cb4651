SUID-AFRIKAANSE boks is in rou gedompel ná die afsterwe van die liggewigbokser Simiso Buthelezi in die King Edward-hospitaal in Durban. Buthelezi en Siphesihle Mntungwa het mekaar Saterdagaand oor tien rondes om die WBA All Africa-titel gepak toe die geveg in die laaste ronde op bisare wyse geëindig het. Buthelezi (24) was net een ronde weg van die titel toe hy met 20 sekondes oor vreemd begin optree het. Hy het sy rug op Mntungwa gedraai, weggestap en houe in die lug begin slaan met niemand voor hom nie. Die Kaapse skeidsregter, Elroy Marshall, het Buthelezi verbaas aangekyk. En toe die bokser stuiptrekkings begin kry het Marshall die geveg summier stopgesit. Buthelezi het onmiddellik mediese behandeling in die kryt gekry voordat hy hospitaal toe geneem is. Hy het gesterf weens bloeding op die brein. ’n Verslae Marshall het Woensdag nie woorde gehad nie. “Ek is verslae, verstom en hartseer. Dis ’n bitter pil om te sluk en moeilik om te hanteer. “Ek kan werklik nie vir jou sê hoe ek op die oomblik voel nie. In die 15 jaar dat ek as skeidsregter optree is dit die eerste keer dat só ’n tragedie voor my afspeel. “Ja, boks is ’n kontaksport en dié dinge gebeur, maar jy verwag nooit dat dit met jóú gaan gebeur nie. “Ons as skeidsregters beoefen die sport vir die liefde van die saak en daarom is dit ’n groot tragedie dat só iets op ons pad moet kom,” het Marshall gesê. Intussen word Marshall wyd geloof, ook in die buiteland, dat hy die geveg onmiddelik stopgesit het. Dit is duidelik dat Buthelezi in die kryt kon gesterf het as hy nog net een hou gekry het. Terwyl Buthelezi deur medici behandel is, het die president van die WBA, Howard Goldberg, aangekondig weens die sensiwiteit van die saak sal daar geen belt-seremonie in die kryt plaasvind nie. Die belt is toe agterna in die kleedkamer aan Mntungwa oorhandig. Saterdagaand se geveg was Buthelezi se sesde in die geldkryt en sy tweede en laaste nederlaag.