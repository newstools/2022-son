BY DIE Hanover Park LFA in Downberg Road gaan dit oor meer as net sokker. Vir die leiers van dié organisasie, Trevor Harris (president) en Gasant Abbass (vise-president), is naweke stresvolle tye, want hulle is dan meer as net sokkeradministrateurs. Dié twee is meer soos social workers, want hulle moet almal se probleme, soms veel meer as net op die sokkerveld, aanluister. Harris verduidelik: “Hier gaan dit oor meer as net agter ’n sokkerbal aanhardloop. Vir baie van dié kinders is dié kompleks ’n safe haven in die naweek. “Dit is ook die plek waar sommige van hulle die enigste stukkie brood kry om hulle deur die dag te kry." En Abbass brei verder uit: “Dit is soms moeilik om net op sokker te konsentreer, want ons moet seker maak dat die kinders veilig is. “Daar is ’n klompie challenges, maar die passion vir ons community en die passion vir sokker maak seker dat ons net ons beste vir almal hier doen.” Die LFA het in 2014 begin nadat dit moeilik geword het vir Hanover Park se klubs om in die kompetisies van die Greater Athlone te speel. Volgens Abbass het die plaaslike klubs altyd gesukkel omdat spanne van ander areas geweier het om in Hanover Park uit te draf. “En dit is waarom ons besluit het om ons eie LFA te begin.” ’n Gebrek aan finansies, geriewe en geskikte klubs het dinge moeiliker gemaak, maar daar is volgehou om sokker te speel. En Harris meen nou dat die tide stadig maar seker besig is om vir sy organisasie te draai. “In die proses is ons ook besig om Hanover Park ’n veiliger plek te maak. Ons help ook dat kinders van verskillende areas in Hanover Park leer om saam te speel. “Deur sokker bring ons hoop en uplift ons die area.” DIE HANOVER PARK LFA se headquarters is in Downberg Road in Hanover Park. Die LFA beskik oor 11 klubs: Athburg, Lansur, Melchester, East End, Premier United, Sho­shaloza, Exuberoot, Rising Stars, Young Stars, Lags X1 en Hanover Park Academy. Daar is agt klubs van Cape Town Football en 18 van Philippi East wat ook onder die HPLFA se vaandel speel.