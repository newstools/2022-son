STORMERS, jou lekka ding! Só het van die horde begeesterde Stormer fans Vrydag geskree toe die pas gekroonde United Rugby Championship-kampioen op ’n trophy-toer deur die strate van die Moederstad hul oorwinning gevier het. Die Stormers het verlede week die Bulls met 18-13 in die eindstryd in die Cape Town Stadium geklop. Geordin Hill-Lewis, die mayor van Kaapstad, het op die trappe van die stadsaal voor ’n groot skare op die Parade gesê: “Laas week voor die final het hulle vir my gesê dat hulle weer Kaapstad wil laat smile en hulle het dit beslis reggekry. “Ons is vandag net hier om dankie vir die Stormers te sê vir wat hulle vermag het.” John Dobson, die afrigter wat die span tot glorie gelei het, sê die span kan maar deur groot beleggers gekoop word, maar sal altyd aan die mense van Kaapstad behoort. “Dit maak nie saak wat gebeur nie. Die een job wat ons het, is om die mense van Kaapstad te laat smile en om hulle trots op ons te maak. “Ná die game het ek trane in my oë gehad, want die mense in die stadion het dankie aan ons gesê. Ons moet eintlik vir hulle bedank vir die ongelooflike ondersteuning wat hulle deur die slegte en moeilike tye vir ons gegee het.” Steven Kitshoff, die Stormers se kaptein, sê die span behoort aan die mense van Kaapstad. “Ons verteenwoordig almal wat vandag hier staan en die stad Kaapstad. Dit is die beste stad op die planeet. “Ek wil net dankie sê aan al die mense wat ons deur dik en dun elke naweek ondersteun het sodat ons ons beste kon gee. Gereis “Ons waardeer dit opreg,” het Kitshoff bygevoeg. Een van die Stormer fans, Akeelah Abrahams, en haar twee susters, Natheerah en Nafeesah, het heelpad van Mitchells Pain na die Parade gereis om hulle helde in lewende lywe te sien. Akee­lah het aan Son gesê: “Ek en my susters was vanjaar by al die Stormers se games. Dis ons favourite rugby team. “Hulle was net eenvoudig amazing en ons wou die trophy-toer vir niks in die wêreld misloop nie.”