GELYKOP! Dís hoe die Breë-Langeberg- derby Saterdag tussen Ashton en die Montagu-klub op Never Loose Park in Ashton geëindig het. Maar die eindtelling van 25-25 is eers diep in beseringstyd bewerkstellig toe Montagu se plaasvervanger-losskakel, James Jantjies, gaan druk het met Ryan George wat met die kritieke doelskop geslaag het. Maar voor dit het Ashton se ondersteuners al kelkies begin klink op wat ’n famous victory sou wees oor die voorloper op die punteleer. Die tuisspan was rustyd reeds met 18-8 voor danksy drieë deur David Wagenaar en Jacquone de Villliers. Pluimpie Montagu bly egter boaan die punteleer met 38 punte ná nege wedstryde. Randall Modiba, afrigter van Ashton, is in sy noppies met die uitslag en het behalwe om sy spelers te loof ook ’n pluimpie na Montagu se kant gegooi vir hulle fightback-vermoëns. Modiba sê: “Kyk, jy moet krediet gee as ’n span dit toekom. Om só terug te fight soos dít wil gedoen wees — veral toe hulle spelers van die bench opgestuur het. “Jy kon sien watse verskil ’n speler soos Taine-Randall Booysen kom maak het met sy carries.”