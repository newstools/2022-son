VIOLETS gaan Saterdag wil voortbou op laas week se oorwinning van 15-13 oor Caledonian Roses. Dit is wanneer hulle teen Gardens op Chukker Road in in ’n Cityliga-klubrugbywedstryd van die Westelike Provinsie in Wetton te staan kom. Daarteenoor sal Gardens weer op die wenpad wil kom nadat hulle laas week met 16-20 deur die onoorwonne Masiphumelele ore aangesit is. Hamediehs het hul wenmomentum behou toe hulle net-net daarin geslaag het om Polisie met 18-15 te klop. Hammies gaan weer alles in die stryd wil werp om Callies Saterdag op Vygieskraal te troef. Silvertree het laas week met Young Ideas – met 25-13 – afgereken. Die Trees speel Saterdag gasheer vir Western Zebras in Lentegeur in Mitchells Plain. Zebras kon tot dusver nog nie een van hul games vanjaar wen nie. Weggeblaas In die WP se Noordelike Liga het Delft United vir Excelsior met 22-13 geklop. Manenberg Rangers het Windmeul United met ’n allemintige 64-7 afgeslag, terwyl Stellenbosch Coronations vir Whistling Wheels met 32-0 afgestof het. Van der Stel-Evergreens was ook heeltemal te sterk vir Young Wesleys. Die span van Stellenbosch wat tot dusver onoorwonne is, het Wesleys met 57-10 weggeblaas. Wesleys is tans tweede op die Noordelike Liga-log. In die Suidelike Liga het Atlantis vir Thistles met 46-5 kafgedraf. Lagunya het met 27-6 oor Rocklands geseëvier. Dit was die span van Mitchells Plain se eerste nederlaag van die seisoen. Northerns het Peninsula met 17-0 uitoorlê, terwyl Titans 8-10 teen Young Stars in Grassy Park vasgeval het.