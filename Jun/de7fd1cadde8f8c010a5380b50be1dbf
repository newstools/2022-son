DIE film The Deal, waarvan die première in Suid-Afrika op 14 Junie plaasvind, het sterk temas wat op jeugdiges gemik is. Dit is ’n film oor die nuanses van geslagsgebaseerde geweld en die impak daarvan op ’n mens se geestesgesondheid. In die film word ’n 18-jarige Suid-Afrikaanse meisie, Thandeka, gespeel deur die bekwame digter en aktrise Botlhale Boikanyo, gevolg. Thandeka bevind haar in ’n transaksionele seksuele verhouding met ’n ouer, ryk man. ’n Mens sal in dié fliek die  transaksionele verhouding tussen “blesser en blessee”, soos dit in Suid-Afrika genoem word, aanskou. ’n Blesser is ’n ouerige man wat in ’n verhouding is met ’n baie jonger vrou of meisie (blessee). Dwang Hy onderhou haar dan finansieel en spoil haar met net wat haar hart begeer in ruil vir seks. Die film ondersoek ook die fyn lyn tussen dwang en toestemming. The Deal is ook die eerste film in Suid-Afrika waarin ’n karakter verskyn by wie demensie gediagnoseer is. Dié rol word vertolk deur die veteraan-aktrise Abigail Kubeka. Kubeka, veral bekend vir haar jare lange karakter in Generations en die Netflix-reeks Queen Sono, sê sy het die rol aanvaar vanweë die belangrikheid daarvan om lig te werp op demensie-bewustheid in Suid-Afrika aangesien baie mense kognitiewe agteruitgang beskou as ’n normale deel van veroudering en nie die kwaal wat dit is nie. Paul Modjadji, regisseur, sê: “Die skakel tussen geslagsgebaseerde geweld en hoë vlakke van armoede sowel as probleme met toegang tot hoër onderwys, is kruisende kwessies wat verder vererger word deur kwessies van ras en klas wat ons as ’n nasie steeds verdeel. “Ek is bly ons kan dié rolprent se première hou in wat wyd as Jeugmaand in Suid-Afrika gevier word, aangesien ek hoop die film werp lig op sommige van die probleme wat die jeug van vandag raak.” Gevind Botlhale sê oor haar hoofrol: “Ek is geëerd om in dié film te wees en om Thandeka se storie lewend te maak. “Hierdie karakter se storie is een wat by my byval gevind het en dit is ongelukkig ’n hartseer-werklikheid vir soveel vroue en meisies in Suid-Afrika. “Ek hoop dat ons deur haar storie waarhede kan weer­spieël, mense kan opvoed en persepsies kan verander.”