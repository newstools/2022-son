DIE Collegians-rugbyklub moet Saterdag sy eerste tuiswedstryd van die seisoen weg van die huis af speel. Die rede is omdat die klub van Lentegeur in Mitchells Plain nie ’n tuisveld het om op te speel nie. Collegians het Primrose Saterdag in ’n Superliga B-derby op Rosmead in Kenilworth met 26-13 geklop. Shamila Sulayman, Collegians se president, het Maandag oor haar klub se situasie aan Son gesê: “Ja, die huidige stand van sake is ons het nie ’n tuisveld nie. Ons het nog nie een sedert 2019 gehad nie. “Dit is nie in ’n toestand om op te speel nie. Dit is ook nie een waarop ons oefensessies kan hou nie. Dit het onder andere ook ’n groot sekuriteit-risiko vir spelers en die bestuur geword.” Sulayman sê daar was tydens die Covid-19-pandemie absoluut niks aan die veld gedoen om dit weer speelbaar te maak nie. Dit is om dié rede dat hulle nie tuiswedstryde hierdie seisoen kan speel nie. “Ons moet al ons games by die Peninsula-rugbyklub in Muizenberg gaan speel. “Ons is uiteraard dankbaar vir dit, maar ons het al alles probeer om die Stad Kaapstad te oorreed om ons veld te herstel sodat ons daarheen kan terugkeer. “Die veld is tans nie in ’n toestand om rugby op te speel nie.” Sy sê hulle moet nou weekliks by drie verskillende venues oefen. “Op ’n Dinsdagaand oefen ons by Lentegeur op die B-veld, Woensdagaande oefen ons op Knoll Avenue by Callies (Caledonian Roses se fasiliteit in Athlone) en op ’n Vrydagaand is ons by Peninsula vir die Captain’s Run. “Daar was tye in die voorseisoen waar ons ’n fasiliteit moes vind op die teer of gras. Daar was selfs ook tye toe van die spelers by die plaaslike treinstasie moes oefen net omdat daar ligte was. “Dit is die tipe gees en vlak van toewyding van ons spelers. Hulle doen dit met smiles op hul gesigte week in en week uit en gee 200% aan die klub, hul kleure en die wapen. “Terwyl dit hartverblydend is dat ons sulke soort spelers het, is dit terselfdertyd hartverskeurend omdat ons ’n Superliga B-span is en ons die heeltyd om hulp moet vra.” Sulayman sê hulle moet gedurig druk op die Stad Kaapstad plaas deur soontoe te gaan. Hulle het ook by die deur van die Westelike Provinsie Rugbyunie om hulp gaan klop. Hulle het die plaaslike raadslid en politieke partye genader om hulle te probeer help, maar hulle kry net nie die resultate nie. “Niemand kom terug na jou nie. Met alles wat in die lug hang is dit baie ontmoedigend om die minste te sê. Collegians dien ’n breë gemeenskap – nie net in Mitchells Plain nie, maar ook ander gebiede. “Ons hou die jeug aktief en het die hulp van die Stad en die WP Rugbyunie broodnodig om die jeug se belangstelling in die game te behou.” 