VINEYARDS het Saterdag vir Goodwood in ’n opwindende Superliga B-kragmeting van die Westelike Provinsie met 41-31 afgestof. Dit was Aslam Abrahams, afrigter van Vineyards, se span se tweede oorwinning van die seisoen, terwyl die sukkelende Goodwood na agt games steeds wenloos in die kompetisie is. In die Strand was All Saints te sterk vir Langa en het met 26-10 gewen. Hands & Heart het ’n maklike oorwinning van 49-17 oor Busy Bees behaal. Helderberg het op sy onoorwonne rekord voortgebou deur ’n onbeholpe Scottsdene Central met ’n allemintige 65-0 af te slag. Kylemore Bellville het net-net daarin geslaag om Young Peoples met 23-20 te troef. In die Superliga C het Kylemore vir CPUT 35-25 kafgedraf. Rangers het ’n goeie oorwinning van 24-21 weg van die huis oor Eersterivier behaal en Morningstar het Strand United met 19-8 ore aangesit. Strand het sy uitstekende peil gehandhaaf deur sy agtste agtereenvolgende oorwinning oor Kraaifontein te behaal. Die Seagulls was met 28-20 baas teen die Kraaie. Paarl moes Saterdag alles in die stryd werp om ’n groot aanslag van SK Walmers in ’n Superliga-kragmeting af te weer. Die tuisspan het die besoekers van die Bo-Kaap net-net met 21-20 in die Faure Straat-stadion geklop. Ná drie wedstryde soek SK Walmers steeds hulle eerste oorwinning van die seisoen. In Kuilsrivier het Union-Milnerton weereens gewys hy is vanjaar ’n ernstige aanspraakmaker in die Superliga A. Isma-eel Dollie (afrigter) se span het Kuila behoorlik met 50-22 afgeslag.