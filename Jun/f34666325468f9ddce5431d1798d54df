SUID-AFRIKA het 11 medaljes op die laaste dag van die CAA African Athletics Championships in Mauritius ingeoes. Terwyl die nasionale span weer tweede agter Kenia op die finale medals table geëindig het, was sy totaal van 36 podiumplekke (9 goud, 13 silwer en 14 brons) die meeste medaljes deur enige deelnemende land – en ook die meeste deur ’n SA span sedert 1993. Op die laaste dag het die 400m-hekkies-atleet Zeney van der Walt goud verwerf met ’n tyd van 56.00. Haar landgenoot Taylon Bieldt het die silwermedalje in 56.67 gewen. Van der Walt en Bieldt het hulle by die 400m-kampioen, Miranda Coetzee, en 200m-naelloper Banele Shabangu aangesluit om ook goud in die 4x400m-aflos vir vroue te wen. “Dit is my eerste senior African Championships en ek is baie bly om twee goue medaljes huis toe te neem,” sê Van der Walt. “Dit gee my baie selfvertroue, want dit is ’n stap vorentoe en ek is baie opgewonde.” Die voormalige junior wêreldkampioen, Sokwakhana “Soks” Zazini, het ook goeie vorm vertoon in die eindstryd van die 400 m-hekkies vir mans, met ’n oortuigende oorwinning in 49.42. Algerië se Abdelmalik Lahoulou was tweede. Nog ’n voormalige junior wêreldkampioen, Kyle Blignaut, was die naaswenner in die gewigstoot vir mans met ’n season best van 20.60m. Chukwuebeka Enekweshi van Nigerië het met ’n massiewe gooi van 21.20m goud gewen.