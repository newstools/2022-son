DIE Stormers kan straks ’n groot hupstoot kry voor Saterdag se halfeindstryd van die United Rugby Cham­pionship (URC). Dit is wanneer die Kapenaars teen Ulster in die Cape Town Stadium te staan kom. Damian Willemse het laas week se oorwinning van 28-17 in die kwarteindronde teen Edinburgh weens ’n armbesering misgeloop. John Dobson, afrigter van die Stormers, was dus genoop om vir Rikus Pretorius in Willemse se plek in die beginspan teen die span van Skotland in te span. Pretorius het laas week ná vier minute se spel ’n kuitbesering opgedoen. Dobson moes dus die 20-jarige groentjie Sacha Mngomezulu in Pretorius se plek van die bank aanwend. Dit was nie die ideale situasie nie, aangesien Mngomezulu eintlik ’n spesialis-losskakel eerder as ’n binnesenter is. Mngomezulu het hom egter goed van sy taak gekwyt en het uitgeblink op veral die verdediging. Dobson het ná die game laat blyk dat hy in die rigting van die ervare Springbok-senter Juan de Jongh kyk om die leemte in die nr. 12-trui te vul. Al het Dobson Woensdag aan Son in ’n nuuskonferensie gesê die beseringsituasie rondom sy opsies in die middel het nie veel sedert Saterdag verander nie, gaan Willemse nog elke dag vir skanderings. Son het egter betroubaar verneem Willemse se besering is nie so ernstig soos aanvanklik gedink is nie. Die 24-jarige het merkwaardig herstel en gaan na verwagting sy plek Saterdag op nr. 12 saam met Ruhan Nel, in die nr. 13-trui, in die middelveld kan inneem. “Ja, dinge het nie veel sedert Saterdagaand verander nie. Ons skandeer vir Damian in die hoop dat dinge nog dalk kan verander. “Op die oomblik is Jouba (De Jongh), Cornel Smit en selfs Tim Swiel met hul ervaring almal opsies. “Dit was tough vir Sasha omdat hy vir ons op 10 en 15 op juniorvlak gespeel het, sowel as in die Currie Cup, maar nog nie in die nr. 12-posisie nie, selfs nie op skoolvlak nie. “Dit is merkwaardig hoe hy vertoon het nadat hy in ’n kwarteindstryd in die diepkant ingegooi is.” “Sacha is ’n klein Damian. Hy herinner my baie aan waar Damian in 2017 was toe ons met hom begin het. “Hy kan 10, 12 en 15 dek. Hy is fisiek en is nie bang nie. Hy is dus baie soos Damian, met die vermoë om baie posisies van die bank af te kan dek,” het Dobson gesê.