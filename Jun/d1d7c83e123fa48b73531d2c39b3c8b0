DRIE kindertjies van Ivory Park in Gauteng is dood nadat hulle kos met rottegif geëet het. Die kindertjies van 16 maande, 6 en 8 is met hul aankoms by 'n plaaslike kliniek dood verklaar. News24 berig die voorval het Dinsdagmiddag gebeur terwyl die ma by die werk was en hul ouma na hulle omgesien het. Volgens die polisie het die ouma vir hulle kos voorberei, die leftovers gevat en dit met rottegif gemeng. Sy het dit toe bo-op die yskas gesit. Sy het die kinders toe alleen gelaat, maar met haar terugkeer besef dat die kinders die kos bo-op die yskas in die hande gekry het. Die polisie het aan News24 gesê die ouma was nie bewus die kinders het gesien dat sy die kos daar los nie. Sy het hulle melk ingegee voordat sy met hulle na 'n plaaslike kliniek gehaas het. Hulle is egter met hul aankoms daar dood. 'n Geregtelike doodsondersoek is intussen geopen.