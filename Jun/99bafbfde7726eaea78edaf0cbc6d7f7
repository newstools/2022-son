'N KAAPSE sakeman wat drie maande gelede buite sy sakeonderneming in Parow ontvoer is, is deur polisielede in Khayelitsha bevry. Ismail Rajah (69) is Woensdag bevry toe cops in die vroeë oggendure by 'n huis in Khayelitsha toegeslaan het. Vier mans tussen 30 en 38 is in die proses gearresteer. Die cops het op selfone en ander toerusting beslag gelê. Rajah is in Maart buite Good Hope Construction deur mans met AK-47's gegryp en in 'n Audi Q7 gedwing. Athlenda Mathe, polisiewoordvoerder, sê ná die ontvoering is 'n losprys van sy familie geëis. Die familie was na bewering reeds op pad na Dubai om betaling van die losprys te bespoedig toe die polisie se nasionale teen-ontvoeringtaakspan ingeroep is om te ondersoek. Mathe vra lede van die publiek om ontvoerings onmiddellik aan te meld sodat die polisie dit kan ondersoek. Die vier vermeende ontvoerders sal na verwagting Donderdag in die landdroshof in Parow verskyn.- News24