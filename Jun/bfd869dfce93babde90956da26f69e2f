SALMAAN Moerat en Elrigh Louw gaan Saterdag na verwagting hul Springbok-debuut van die bank af teen Wallis op Loftus Versfeld in Pretoria maak. Damian Willemse gaan op heelagter begin met Elton Jantjies op losskakel. Frans Malherbe, Bongi Mbonambi en Ox Nche gaan in die voorry sak met Eben Etzebeth en Lood de Jager, die slot-kombinasie. Die Springbok-kaptein, Siya Kolisi, vorm 'n nuwe lostrio saam met Franco Mostert en Jasper Wiese. "Ons het 'n talentvolle groep spelers gekies. Ons glo die groep wat ons gekies het, tik al die bokse af in terme van wat ons in die openingstoets teen Wallis wil bereik," het Jacques Nienaber, die Springbok-coach gesê. "Ons het die bykomende voordeel dat ons verskeie spelers het wat redelik veelsydig is. 'n Ou soos Damian Willemse kan byvoorbeeld losskakel en senter en heelagter dek, terwyl Kwagga (Smith) elkeen van die losvoorspelerposisies dek en selfs na vleuel kan skuif met sy Blitsbok-ervaring. "Franco gee ons ook opsies op losvoorspeler en slot, so ons sien uit daarna om te sien wat hierdie span Saterdag kan doen." “Ons het 'n fantastiese groep jong spelers wat regtig hard gewerk, en hul hande opgesteek het. Dit is vir ons as afrigters aangenaam om vir Salmaan en Elrigh hierdie geleentheid te gee," het die Springbok-coach gesê. “Salmaan was verlede seisoen saam met ons op ons toer na die Verenigde Koninkryk. Ondanks die feit dat hy so jonk is, het hy ervaring as 'n voormalige Junior Springbok- en SA Skole-kaptein, terwyl Elrigh ook in 'n World Rugby o.20-kampioenskap gespeel het, en speel al vir tyd nou senior provinsiale rugby.” "Ons het 'n plan vir die seisoen om van die jong spelers 'n kans te gee om te wys wat hulle op internasionale vlak kan doen, terwyl ons terselfdertyd bestek moet neem van die gesoute spelers en waar hulle is in terme van hul rugby," het Nienaber bygevoeg. Die Springbok-span is: Damian Willemse, Cheslin Kolbe, Lukhanyo Am, Damian de Allende, Makazole Mapimpi, Elton Jantjies, Faf de Klerk, Jasper Wiese, Franco Mostert, Siya Kolisi (k), Lood de Jager, Eben Etzebeth, Frans Malherbe, Bongi Mbonambi, Ox Nche.BANK: Malcolm Marx, Steven Kitshoff, Vincent Koch,  Salmaan Moerat, Elrigh Louw, Kwagga Smith, Herschel Jantjies, Willie le Roux.