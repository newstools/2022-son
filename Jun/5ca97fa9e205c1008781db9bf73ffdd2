IKASI Creative Media gaan voort met sy missie om mense op die platteland in die film- en mediawêreld op te lei en skills te gee. Een van iKasi se suksesstories is Roneatens Stevens (26) van Robertson wat ’n promosie-video gemaak het met die naam “Khan’s Cell and Accessories Shop”. Stevens het ’n onderhoud gevoer met die eienaar van ’n winkel in Robertson wat selfone en elektroniese toerusting verkoop. Sy werk tans aan ’n film “Below The Water”. Dit handel oor die geestelike en sosio-ekonomiese kwessies in gemeenskappe. Dit handel oor hoe mense sukkel om kop bo water te hou en vir hul families probeer sorg, en die jeug wat aan depressie ly wanneer hul ouers skei. Deure het vir haar begin oopgaan en sy het ook die Train the Trainer-program van iKasi voltooi. Gesprekke In 2022 is sy aanvaar in die Sunshine Cinema Learnership: The Spark Impact Program. Dit gee haar toegang tot flieks wat nog nie in Suid-Afrika uitgereik is nie. Die flieks word gebruik as ’n opleiding-tool om gesprekke in gemeenskappe te begin. Deur die program het sy geleer om podcasts te maak, events aan te bied, gesprekke te fasiliteer en die content vir digitale en sosiale media te skep. Sy was een van 20 mense wat uit 300 kandidate in Suid-Afrika gekies is vir die program. Stevens sê die impak wat iKasi op haar lewe gehad het, is groot. “Dit het my hart oopgemaak om myself as ’n kunstenaar te erken. Ek het vir baie lank my talente geïgnoreer en dinge nagejaag wat ek nie kon bereik nie. “Sedert ek my reis met iKasi begin het, het ek persoonlike ontwikkeling ervaar en is meer gemotiveerd. Enigiets is moontlik,” sê Stevens.