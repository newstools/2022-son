NETBALL Fridays is hier! Met net 13 maande oor voor Kaapstad as gasheer vir die 2023 Wêreldbekertoernooi sal optree, is ’n bewusmakingsveldtog van stapel gestuur. Anroux Marais, sportminister van die Wes-Kaap, het Vrydag saam met ander belanghebbendes dié veldtog by premier Alan Winde se woning, Leeuwenhof, bekendgestel. Netball Fridays word soos die 2010 Fifa World Cup aangebied, met die publiek wat aangemoedig word om netbal-kleredrag aan te trek, en ook in netbal- aktiwiteit betrokke te raak. Soortgelyke inisiatiewe is reeds in ander provinsies begin. Winde het veral jong meisies aangemoedig om aan Netbal Fridays deel te neem. “Ons benodig iets positiefs waar ons jeug en veral meisies betrokke kan raak. Net soos die 2010 Football Fridays gehelp het om ’n positiewe gees in die land te skep, moet Netball Fridays dit ook doen,” het hy gesê. “Die doelwit is nie net op 2023 gemik om meisies by sport te betrek nie. Dit strek veel verder.” Volgens Marais gaan die program deurlopend wees en sal dit dwarsoor die Wes-Kaap uitgerol word. “Ons gaan programme op streeksvlak in samewerking met Netbal Wes-Kaap loots waar ons in gemeenskappe pop-up-toernooie sal aanbied. Die veldtog sal op 28 Julie momentum kry wanneer die amptelike countdown begin,” het Marais gesê.