DIS beslis weer lekker om ’n Stormer te wees. Só lekker, dat daar nie net na Saterdag se halfeindstryd van die United Rugby Championship (URC) uitgesien word nie. Daar kan sommer al vroeg ge-celebrate word nadat vyf van die Kapenaars vir hul uitsonderlike spel in die URC raakgesien is. Warrick Gelant, Seabelo Senatla, Leolin Zas, Damian Willemse en Evan Roos is almal in die URC se Dream Team ingesluit. Die Bulls en Sharks is ook goed verteenwoordig met drie en twee spelers onderskeidelik. Vir die Stormers sal dit egter ’n groter eer wees, veral nadat hulle aan die begin van die URC-kompetisie gesien is as ’n span wat nie eers die uitspeelrondes sou haal nie. Dit, nadat die Kapenaars verskeie staatmakers aan ander franchises en oorsese klubs moes afstaan, ná ’n stormagtige tydperk. Die oorname van die Stormers se moeder-liggaam (Westelike Provinsie Rugbyvoetbalunie) se geldsake deur die Suid-Afrikaanse Rugbyunie, het duidelik dinge weer op koers gekry, hoewel dit nog teenkanting vanuit ander oorde kry. Struwelinge Ofskoon daar nog steeds so paar struwelinge in die raadsale is, affekteer dit duidelik nie die Stormers-groep wat Saterdae die praatwerk op die veld moet doen nie. En dié naweek wag daar ’n groot geleentheid vir die Kapenaars. Hulle kan die eerste span word om vir dié kompetisie se eindstryd te kwalifiseer. DIE URC DREAM TEAM IS: 15. Warrick Gelant (Stormers), 14. Seabelo Senatla (Stormers), 13. James Hume (Ulster), 12. Damian Willemse (Stormers), 11. Leolin Zas (Stormers), 10. Ross Byrne (Leinster), 9. Craig Casey (Muntser), 8. Evan Roos (Stormers), 7. Nick Timoney (Ulster), 6. Marcell Coetzee (Bulls), 5. Ruan Nortjé (Bulls), 4. Jean Kleyn (Munster), 3. Thomas du Toit (Sharks), 2. Johan Grobbelaar (Bulls), 1. Ox Nche (Sharks).