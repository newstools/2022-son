’N VERKRAGTER en huisrower, Sanele Siyabonga Mbuso Sotobe Sibiya (37), is tot 123 jaar tronkstraf gevonnis nadat hy aan ’n rits oortredings skuldig bevind is. Sibiya is volgens News24 Woensdag deur die hooggeregshof in Pietermaritzburg (sittend in Scottburgh) gevonnis vir verskillende misdade, insluitend huisbraak, diefstal, roof, poging tot verkragting, verkragting en poging tot moord. Natasha Ramkisson-Kara, die nasionale vervolgingsgesag se streekswoordvoerder in KZN, het gesê Sibiya het die misdrywe tussen Maart 2021 en Februarie 2022 in die Southport-gebied van Port Shepstone gepleeg. Ramkisson-Kara het gesê die slagoffers was óf in hul huise, op pad huis toe óf op pad werk toe, toe hy hulle aangeval het, gewapen met ’n vuurwapen. Sibiya het die slagoffers se selfone gesteel, en in die huisbraak-sake het hy skootrekenaars, beursies, kontant en klerekoffers gesteel terwyl die slagoffers geslaap het. Hy is in hegtenis geneem nadat hy sy selfoon op een van die misdaadtonele laat val het en op dié manier opgespoor is, het Ramkisson-Kara gesê. Terwyl Sibiya gesamentlik tot 123 jaar gevangenisstraf gevonnis is, sal hy ’n effektiewe vonnis van 35 jaar uitdien, aangesien sommige vonnisse gelyklopend gelas is,” het Ramkisson-Kara gesê.