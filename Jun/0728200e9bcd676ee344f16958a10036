NIE net is hy besig om sy dorp, Suurbraak, deur middel van sy murals te verfraai nie, maar hy wil ook deur dié kunsvorm die visuele kunste na die gemeenskap bring omdat baie mense dit nie kan bekostig om hul weg na kunsgalerye te maak nie. Donovan Julius (33) van Suurbraak, en pa van twee, sê hy het geen formele opleiding in die kunste gehad nie. Volgens hom is kuns tog sy eerste liefde. Hy het sy passie vir die kunste egter voltyds begin uitleef toe hy destyds weens geldelike redes sy studies in die onderwys moes opskop. Julius sê sy groot deurbraak in die kunste het gekom toe ene Amanda Shackley en haar man, Dave – albei van Swellendam – sy kunswerke gesien het en hom bekendgestel het aan Emma Delpech – ’n kuns-onderwyseres in Engeland. Daar het hy kunsklasse aangebied en deelgeneem aan groep-uitstallings. Julius sê in vroeëre jare het hy op canvasses geverf. Hy het toe onder meer die gesigte van Madiba en dié van groot name in sy Khoi-kultuur, waaronder Saartjie Baartman, Krotoa en kapt. Hans Moos, geverf. Hy sê hy het egter vanjaar – nadat die mural-gogga hom gebyt het – met sy murals begin deur sy verfwerk in openbare spasies ten toon te stel. Julius sê hy het onder meer by Suurbraak se kampeerterrein ’n mural gedoen waar hy rommelstrooi en die impak daarvan op die onmiddellike omgewing uitbeeld. Trotsste Volgens hom was hy vroeër genooi om murals te doen by ’n kleuterskool in Heidelberg in die Suid-Kaap en by Mullersrus Primêre Skool in Buffeljagsrivier, waar hy onder meer die seelewe uitgebeeld het. Julius sê sy all time favourite werk waarop hy die trotsste is, is ’n mural wat hy gemaak het van een van die oudste inwoners in Suurbraak, Ouma Suz, toe sy haar 96ste verjaardag gevier het. Hy sê die doel van dié mural – wat hy teen ’n muur in die hoofstraat geverf het – was om Ouma Suz se lewe te celebrate. Julius sê wanneer hy murals doen, betrek hy altyd die kinders in die gemeenskap om hom te help sodat ook hulle kan deel hê in iets groots. Volgens hom beoog hy om in die lig van Jeugdag, wat op 16 Junie gevier word, af te sit na Nuwedorp in Malgas waar die armoede groot is. Sy plan is om daar ’n mural te verf van Madiba.